[{"id": 903, "paragraph": "שלשה כחות מתאבקים כעת במחננו. המלחמה ניכרת היא ביותר בארץ ישראל, אבל פעולתם היא פעולה נמשכת מחיי האומה בכלל, ושרשיהם מחופשים מצד ההכרה החודרת במרחבי רוח האדם. אומללים נהיה אם נניח לשלשת הכחות הללו – שהם מוכרחים להאחד אצלנו, לסייע כל אחד מהם את חבירו ולשכללו, לבצר כל אחד מהם את הקיצוניות שחבירו יוכל להביא בצורה מקולקלת כשלא יסוייג דרכו – בפיזורם, במרידתם זה על זה, ובהחלקם כל אחד למחנה מיוחדת, העומדת כצר למחנה השניה. הקודש, האומה, האנושיות, אלה הם שלשת התביעות העקריות, שהחיים כולם, שלנו ושל כל אדם, של איזה צורה שהיא, מורכבים הם מהם. יהיו המניות של ההרכבה הזאת איך שיהיו, יהיה חלק אחד תופס מקום יותר עקרי אצל איזה יחיד או אצל איזה ציבור, אבל לא נמצא ולא נוכל למצא שום צורה של חיים שלא תהיה מורכבת משלשתם. ההתמזגות המוכרחת של שלשת התביעות הגדולות הללו, מוכרחת היא לבא בכל קבוצה שיש לה תקוה של חיים עתידים. ובכל עת שאנו סוקרים בחיינו, ורואים אנו איך שהכחות הללו, תחת תעודת התמזגותם, הולכים הם ונפרדים, הננו נקראים לבא להצלה. הפירוד יסודתו הוא בצדדים השליליים שכל כח רואה בחבירו, והצדדים השליליים אינם מצד עצמם, אינם ראויים לשמם. בכל כח בודד, ביחוד נפשי, מוכרחים צדדים שליליים להיות, בפרט בהתפשטותו היתרה על חשבונם של כחות אחרים. בזה אין להפליא בין הקודש ובין החול, הכל נכנס תחת קו המדה והכל צריך משקל, \"אפילו רוח הקודש ששורה על הנביאים במשקל הוא שורה\". אבל הפרוד במקום שצריכים לאחד, מביא שמעט מעט מתרוקן הרוח, ותחת הכרה חיובית במעמד הכח המיוחד, לפחות לאותה האישיות או הקבוצה, שהיא הולכת ומתחסרת, מפני הצימוק שהולך ומתגבר באותו הכח המיוחד, הבודד בזרוע נגד טבע הרוח להיות מתאחד עם עוד יסודות המשלימים אותו, באה רק הכרה שלילית לפרנס את החיים, וכל בעל כח מיוחד מלא הוא רק מרץ של אש ביחש לשלילתו של כח האחר או האחרים שאינו חפץ להכירם. ובאופן חיים כאלה המצב נורא, הרוח מתבוקק, עמדת האמת, הכרתה הפנימית, ביחד עם אהבתה, מתמוטטת, והיא הולכת ונעדרת, על ידי מה שנעשית עדרים עדרים.\n", "summary": "שלושת הכוחות הנאבקים ביניהם בתוך מחננו – הקודש, האומה והאנושיות, צריכים להתאחד.\n"}, {"id": 904, "paragraph": "שלשת הסיעות היותר רשמיות באומה הן, האחת, האורתודוכסית, כמו שרגילים לקראת, הנושאת את דגל הקודש, טוענת באומץ, בקנאה ובמרירות, בעד התורה, המצוה, האמונה וכל קודש בישראל. השניה היא הלאומית החדשה, הלוחמת בעד כל דבר שהנטיה הלאומית שואפת אליה, שכוללת בקרבה הרבה מהטבעיות הטהורה של נטית אומה החפצה לחדש את החיים הלאומיים שלה, אחרי שהיו זמן רב עלומים בקרבה מתגרת ידה של הגלות המרה, והרבה ממה שהיא חפצה להכיר לטובה את מה שקלטה מרוחם של עמים אחרים, באותה המדה שהיא מכרת שהם טובים ונאותים גם לפניה. השלישית היא הליברלית, שהיתה נושאת את דגל ההשכלה בעבר לא רחוק, ועדיין ידה תקיפה בחוגים רחבים. היא אינה מתכנסת בחטיבה הלאומית, ודורשת את התוכן האנושי של ההשכלה, התרבות, המוסר, ועוד. הדבר מובן, שבמצב בריא יש צורך בשלשת הכחות יחד. ותמיד צריכים אנו לשאוף לבא לידי המצב הבריא הזה, באופן ששלשת הכחות הללו יחד יהיו שולטים בנו בכל מילואם וטובם, במצב הרמוני מתוקן, שאין בו לא חסר ולא יתר, ואז יתדבקו יחד באהבה אצילית ומעשית, הקודש, האומה והאדם, ויחד יתועדו היחידים וגם הסיעות, שכל אחד מהם מצא את כשרונותיו יותר מסוגלים לחלק אחד משלשת החלקים הללו, בידידות הראויה, להכיר בעין יפה כל אחד את התפקיד החיובי של חבירו. וההכרה הזאת תהיה הולכת ומשתלמת, עד שלא די שיכיר כל אחד את הצד החיובי שיש בכל כח לדבר הגון ומקובל, וראוי להשתמש בו לההטבה הכללית של מיזוג הרוח, וגם לההטבה הפרטית של ביסומו של הכח המיוחד ההוא שהוא מוצא את עצמו שרוי תחת דגלו, אלא שעוד הלאה ילך, עד שגם את התוכן החיובי שיש בהצד השלילי שבכל כח וכח, על פי המדה הנכונה, גם כן יכיר לטוב, וידע שלטובתו של הכח המיוחד שהוא יותר נוטה אליו, צריך הוא להיות מושפע גם כן באיזה מדה מהכח השולל, שהכח האחר שולל את הכח החביב שלו, מפני שבשלילתו הוא מעמידו על מדתו הראויה לו, ומצילו מהגרעון המסוכן של התוספת וההפרזה. וזאת היא העבודה המיוחדת מעבודות הקשות שבמקדש, הקמיצה, שלא יחסר ושלא יותיר. כשנסתכל בשכל טוב בהתסיסות שאנו סובלים מהן כל כך בדורנו, נדע שאך דרך אחד יש לפנינו, שכל אחד, בין יחיד בין קיבוץ, ישים אל לבו את המוסר הזה, ויחד עם ההגנה שכל אחד קרוא להגן על אותו הכח המיוחד שהוא מקושר אליו, על פי טבע נפשו ועל פי הרגלו וחינוכו, ידע איך להשתמש בהכחות שהם מוצאים להם מקלטם באנשים אחרים ובסיעות אחרות, שהם זרים לרוחו, למען ישלים את עצמו ואת סיעתו, בין בהצד החיובי של הכחות האחרים, ובין בהחלק הטוב של הצדדים השליליים שלהם, שהם יהיו המאמצים באמת את כחו המיוחד במה שישמרו אותו מהקלקלה של הפרזה, הגורמת חלישות כח וטשטוש צורה. ורק באופן זה נוכל לקוות למצב של חיים הראויים לגוי אחד בארץ. מובן הדבר, שמה שהכנסנו את הקודש בשדרה של שלשת הכחות, שכל אחד צריך לצמצם את עצמו לפעמים כדי להניח מקום לחבירו, איננו מובן כי אם בצד הטכני והמעשי של הקודש, ובצדדים המחשביים והרגשיים המתיחסים לו. אבל עצם הקודש העליון הרי הוא הנושא הכללי, שהצמצום הזה עצמו הרי הוא עבודתו, כמו כל העבודות הבאות לשכלול העולם והחיים בכל המובנים, שכלם ברכתם מקודש הם נושאים. על כן המחשבה האידיאלית, הרוממה, המחשבה האלהית באמת, חפשית היא מכל צמצומים, והקרבה האלהית היא ממולאה תמיד הרחבה עליונה למעלה מכל גבולים, והיא בהרחבתה הרי היא מעומק חכמתה מוציאה את התכנית של קו המדה, והיא מודדת את כל גבול, וממילא מובן שהיא בעצמה רחבה מכל גבול. לכל תכלה ראיתי קץ, רחבה מצותך מאד. ובהתהלך האדם והגוי בנתיבות הצדק המעשיים והמחשביים, הממודדים בגבולם, יבושר שלום לעלות גם כן אל האצילות הרחבה. מן המיצר קראתי יה, ענני במרחב יה.\n", "summary": "הקודש המיוצג על-ידי האורתודוכסיה, והלאומיות החדשה, והליברליות, זקוקים זה לזה ומאזנים זה את זה.\n"}, {"id": 905, "paragraph": "הצורך של הדבקות האלהית, במחשבה ובחשק הלב, שהוא יסוד האמונה בחיים, שהוא בא ודופק בחזקה בהרגשת הנשמה המוכשרת לזה מצד דרכי חייה, מדותיה וידיעותיה, צורך זה מקורו הוא בההתאגדות הכללית, שצרור החיים הכלליים אגוד הוא ביחד. ועל פי מדה מיוחדה הקרבה הזאת מאגדת את הנשמות של כל פרטי ישראל ביחד, ובמדה יותר רחבה את כל האדם יחד בכללותו, באיגוד הצלם האלהי הכללי, ובמדה יותר מורחבת מתאגד ביחד כל צרור החיים של כל אשר נשמת רוח חיים באפיו, תוצא הארץ נפש חיה למינה, זו נפשו של אדם הראשון, ובמדה המתרחבת ביותר, עובר גבול האחדות על כל המצוי, כל הנברא, הנוצר והנעשה. ומיסוד האחדות שבצורות הכלליות הללו, שהוא דבר של מציאות בפועל, בא הצורך העליון לקרבת אלהים ולדבקות עליונה. שבאמת לא את עצמיותו לבד האדם מעלה ברוממותו המקודשת, בעת אשר חדות אלהים עליונה תמלאהו, בעת שרוח הקודש מקשקש לפניו כזוג, ולבו מלא על כל גדותיו אהבה לכל היצור, כי אם את הכל הוא מעלה, את כל הנשמה, כל החי, כל היש. וכל נשמה יותר עליונה, מרגשת בעתים יותר תכופות את הצורך הגדול הזה. וישנם אדירי אמונה, גדולי נשמה, שמעולם אין עליה עליונה זו של דבקות אלהית מאירה ושמחה סרה מאתם. והם הם יסודי העולם, מדריכי התבל, משכלליו ומיסדיו, המרבים בו שלום ואושר. וכל הצדדים של ההטבות והעליות למצב החיים, כל העצות הממלכתיות, הספרותיות, הכתתיות, וכדומה, אינם כי אם קטעים קטנים מגדולת פעולתם של גדולי נשמה הללו, שאור החיים הגדול שלהם מצד עצמו ממלא את העולם כולו תיקון ואורה. ובזכותם המחשבה שבאדם הכללי חיה, ומתהפכת לכח פועל ומרבה להיטיב, לשפר ולהעלות את החיים הלאומיים והאנושיים, הכלליים והפרטיים, דרגה אחר דרגה, אל מעלתם העליונה. בי מלכים ימלכו ורוזנים יחקקו צדק, בי שרים ישרו ונדיבים כל שופטי ארץ.\n", "summary": "הצורך בדבקות האלוהית בא מאיגוד כל הנשמות והברואים בצרור החיים, והצדיק בדבקותו מעלה ומיטיב עם הכל.\n"}, {"id": 906, "paragraph": "ישנם צדיקים כאלה, שהם גדולים ועצומים מאד, שאינם יכולים לצמצם עצמם בכנסת ישראל לבדה, והם תמיד דואגים ושוחרים את הטוב בעד כל העולם כולו. ומכל מקום גם הם קשורים בנקודתם הפנימית דוקא בכנסת ישראל, מפני שכנסת ישראל היא התמצית של הטוב והמעולה שבכל העולם כולו, ובאהבה וטובה שתבא לכנסת ישראל חוזרת היא ומקפת את כל היצור, צדיקים הללו אינם יכולים להיות לאומיים על פי התוכן החיצוני של המילה, שהרי אינם יכולים לסבול שום שנאה ושום עולה, שום הצטמצמות ושום התכווצות של הטוב והחסד, והם טובים לכל, כמדותיו של הקב\"ה, שהוא טוב לכל ורחמיו על כל מעשיו. והם בכל זאת צופי ישועה אדירים מאד, מפני שהם יודעים ברור, ומאמינים בכל מלא נפשם הטהורה, שישועת ישראל ישועת ד' היא, ישועת העולם ומלואו וכל אשר בו, ממרומי רום עד עמקי תחת. ולעולם יחזיקו צדיקים עליונים הללו, חסידי עליון, הקשורים בעבותות החסד ואור האהבה העליונה באמת, במדתם הגדולה, מדת החסד הנשגב, ודורשים הם תמיד טובת כל האדם וכל היצור. ומתוך דרישה זו הם מתעסקים בעסק נמרץ, ובקשר נשמתי נפלא, בצרכיהם של ישראל, בכל הדורות ובכל הזמנים, בכל הדרכים, בכל הערכים ובכל האופנים. והם הם המטים כלפי חסד, האוהבים לצדק את הבריות ואינם חפצים לחייבם, אוהבי צדק ושונאי רשע, דבקים במדתו של אברהם אבינו. ומתוך האהבה הרחבה של כל היצור, מתכנסת אהבה נפלאה לישראל בלבבם, ומפני שהיא מצומצמת במקום מרוכז, מתוך התפשטות גדולה של הרחבה מופלגת, היא רבת הכח והעצמה, ומכה גלים גדולים בנשמה, עד שיש בכחה גם לחמם נשמות רבות, ולהכניס אש הקודש של אהבת ישראל במעמקי לבבם ונשמתם בשיעור גדול ועצום, המביא לידי מעשה, וגם מבלי שום פעולה מצדם. זורמת היא נשמתם אהבה נפלאה לישראל, ומתוך השלהבת הגדולה של אורם הרוחני בא כח החיים של כל הפעולות הטובות של הלאומיים, המסורים לעניני האומה באמת. כי שורש כל חיים וכל טוב הוא בנשמת הצדיקים העליונים, העומדים למעלה מכל הענינים הקטנים הממלאים את לב רוב בני אדם בתדירות, ובחביון רוחם זרועי האידיאלים מתגדלים, ומאצילתם הם מתפזרים אל כל רוח, ונקלטים כל זרע למינהו במקום שהוא ראוי להיות נקלט ולעשות צמח, והיה צמח ד' לגאון ולתפארת לשאר עמו.\n", "summary": "אהבת הצדיקים מתפשטת על כל היצורים, ומתוך הרחבתה היא חוזרת ומתכנסת בישראל בעצמה רבה, המפרה את הכוחות הלאומיים.\n"}, {"id": 907, "paragraph": "המחשבה הסודית של העלאת הניצוצות, מתאחדת היא עם התוכן של אחדות ההויה, המתגבר ועולה, עד שהוא קובע את האופי המוסרי של האדם על פיו, ונעשה הדבר מחוור, שכל מה שנוגע בדרך ישרה או אי ישרה לאדם, הכל הוא עצם מעצמיותו, והכל עולה או יורד עמו. \n", "summary": "מחשבת העלאת הניצוצות נובעת מאחדות ההוויה, הקושרת את עליית האדם עם כל הקשור אליו.\n"}, {"id": 908, "paragraph": "על פי המחשבה הגדולה של אחדות ההויה, בטלה היא השאלה של אהבת עצמו, שאלה שמוה לראשית החטאת, ואלה ליסוד המוסר. לא יש כי אם אהבת הכל, שהיא באמת האהבה העצמית הנאורה והעליונה. והאהבה העצמית המזויפת, האוהבת את הניצוץ הקטן המתראה לעינים הטרוטות, ושונאת את העצמיות המחוורת, הרי היא סמיות עינים, שאינה פחות כסל מאשר היא רשע.\n", "summary": "אהבה עצמית חיובית היא, כשאוהב את עצמו כחלק מההוויה המאוחדת, ושלילית אך כשאוהב את עצמו כמנותק, זוהי אהבה מזויפת.\n"}, {"id": 909, "paragraph": "כמה מדריגות ישנן בהעלאת הניצוצות, וכל אחת מהן קובעת את השפעה המוסרית הגדולה, וערכה התרבותי בעולם. בכלל, כל כח מתפתח, וכל כשרון מתעלה, הרי הוא מצטרף לעילויה של ההויה. ובשעה שהספק והפיסימיות יכולים לחדור לתוך הלב, לאמר על כל מעשה אשר יעשה האדם כי הכל הבל, לא יוכל ערך הכלל והנצח להיות מתבטל משיגובו וערך הערצתו, כל מה שמתברר לאדם, כי אמתת העצמיות, שהיא נקודת האהבה, והכח הדוחף לחיים ולכל מעשה וכשרון, היא דוקא בכל, והכל היא העצמיות הפרטית היותר מחוורה, שכל עמל החכמה והמוסר אינם כי אם לברר את הבירור הפשוט הזה, המבורר לצדיקים ולישרי לב, וסמוי מן העין של נעוי לב ורשעים, הכל לפי מדת הרשעה והסכלות שהם כרוכים אחריהן. מובן הדבר, שכל מחשבה אידיאלית, שהיא חשובה יותר מהגסות החמרנית, כבר יש בה משום העלאת אור החיים, והכח המשתמש בעולם לפתחה, לקיימה ולהחזיקה, כל השימושים שלו עולים עמו, וכבר הם נוסעים לצד העילוי במהלך ההויה הכללית. אמנם, כל אידיאל מוגבל בדעתו של אדם, אינו כי אם כוכב אחד במערכת הצבא העולמי הגדול, הולך הוא ונוסע, מתאגד הוא לקבוצה, שאין ספק בלב הוגה הדעת המפותחת, שאידיאל האידיאלים, שהוא כמוס ומסותר, יותר נשגב הוא מחלקיו, ובכל סתר חשכו מאיר הוא בקוי אורו, המתנוצצים מתוך הערפל, את אור החיים, הרבה יותר מהגלוי של האור המועט שמתראה בהאידיאל החלקי, שבני אדם יכולים לשאת את דגלו בהכרזות וקולי קולות. לעולם ישאר מפני זה נחלה לבני אדם להיות אגודים באידיאל הקיצוני, העליון שבעליון, מקור הכל, לאשתאבא בגופא דמלכא קדישא. חלקי ד' אמרה נפשי, על כן אוחיל לו. והאמונה האלהית, בעזה וגדלה, תהיה לעד נשמתה של כל ההתפתחות האנושית והעולמית. והגיונות הגולמיים שבכל היקום, הם פרקי שירה למלך הכבוד, שכל המקשיב סוד שיחם שר הוא עמם את שירתם, שירתו, בכל עונג לבב. ויש לפי זה עליה כוללת. קביעות החפץ האידיאלי המקודש, לפי עצמת זרמו, הרי הוא מושך עמו לצד מעלה כל ניצוץ וכל נטף המתמזג עמו, ואפילו הנכנס בגבול מגעו, לפי הערכים של חוקי המשיכה העצמית, והרצון הפרטי, המתגלה מתוך חביון הכלל, אשר מסוד ישרים, בא כל אציל דעת לסכם את כל רגשות חייו, וכל נטיותיו הטבעיות הגמורות, הכל לצד העליה האלהית. זאת היא מחשבת הקודש של הנגשים אל ד', בעלי הנשמות האציליות.\n", "summary": "כל כשרון אנושי המתעלה, וכל מחשבה אידיאלית, הנם ניצוצות האידיאל העליון, המתעלים להיכלל בשורשם.\n"}, {"id": 910, "paragraph": "בכל מין וסוג יש קטנות וגדלות. ויש גדול מאד במין אחד, אבל כללות המין הוא קטן לגבי מין הגדול ממנו. ויש קטן ממין גדול, שהוא מצדו ודאי קטן בלא ערך לגבי הגדול ממין הקטן, ומכל מקום בתוכיותו גדלות גנוזה בכח. וזה נוהג בנשמות לא פחות מבגופים. כל המעלות הגדולות, שהננו חרדים מאד לגשת עליהן, מפני שרואים אנו שראשונים שהיו גדולי עולם חרדו מהן, יש לדקדק עדיין שמא אנו הננו עולים עליהם לא מצד אישיותנו הנשמתית אלא מצד מיניותה. ויש שהדבקות האלהית העליונה, שהיא תפארת כל היקום, נתבעת מבני דורנו, והיא מתקבלת אצלם בצורה חשובה ורעננה, גם בתוכן כזה, העסקנות העולמית, והתרחבות שיח ושיג של דרך ארץ. אף על פי שהרמב\"ם כתב על זה, שלדרגה זו אין איש כיוצא בו יכול להדריך, כי אינה מדריגת כל הנביאים, כי אם דרגת משה והאבות, אל נבהל מזה. יוכל היות, ובודאי כן הוא, שהדבקות האלהית שלנו, המתפשטת גם במעשים החומריים והקולטוריים, היא רק ניצוץ דק וקלוש מאד, והאורה העליונה של הדבקות האלהית שהתנה הרמב\"ם למודרכים על ידו שתהיה שורה רק בשעת תורה, תפילה, מצוה ועבודה, וזמני התבודדות מיוחדים, היא יותר ויותר עליונה ושלמה, שאין הציור שלנו תופסה. מכל מקום לא דבר ריק הוא מה שאנו קרואים לדבקות תדירית, ומה שהסגנון הרזי, שהולך ומתפרש יותר ויותר בדורות המאוחרים, עושה את התוכן האלהי הזה יותר שוה לכל נפש, ומה שהתכסיס המדעי שבעולם, השואף לגדולות, ורוח התעשיה והמסחר העשוי לבלי חת, הנותן לבני דורותינו תכונות של התחרות, וחפץ של עליות רוממות, הם הם העוזרים להכניס תכונה זו בשדרות היותר רוחניות ויותר תמימות. ועם זה לא נעלמה ממנו גדולתם של הראשונים, ואפיסתנו לעומתם, ואנו אומרים, אם הראשונים כמלאכים אנו כבני אדם. אבל האם על מלאכים עצמם, עם כל הודאתנו בתקפם וחוסן קדושתם, גדלם ואימתם, \"וגובה להם ויראה להם\", וכי עליהם עצמם אין אנו באים בכח הסוד, והאגדה בכלל, להתגדר ולומר, שמה שלא יוכלו להגיע אליו עם כל כבודם, אנו מגיעים אליו עם כל שפלותנו? החשבונות שונים הם. יש לנו עילוי של הליכה ושל בחירה, של התקבצות הדרגות השונות בחטיבה אחת, לגבי מעמד של עמידה, של הכרח, של טפוסיות מיוחדה למקצע אחד, שאנו מרשמים את המלאכים. אבל על כל פנים החשבון מתמצה, שההשתפלות שלנו לעומתם לא תבטלנו משאיפות רוממות ערך, ודליגה על גביהם, נגד האליליות הרוחנית, שהרבתה לה אלילים מכל דרי מעלה. ואנו הננו עולים בגאותנו ואומרים, מי לי בשמים. רק האמת המוחלטה, רק הגודל לבדו, רק המקוריות בעצמה, רק עז אלהים, דורשים אנו ונדרוש. כמו כן בחשבונות אחרים לא יעכבונו ראשונים. אם אנו באים למגמה, שמסיבות נמנעה מהם, בין שהיא שכלית בין שהיא מוסרית, אמונית או לאומית, וכבודם וגדלם, ומיעוט ערכנו וקטננו, במקומו מונח, אבל לא נפסוק משום כך מכל שאיפת עליה שרוחנו הומה אליה, ושיד הזמן מורה אותנו שהננו יכולים לתופסה. שם ד' אנו קוראים בהתגלות החיים והרוח שבכל דור ודור, ופגם הכתוב כבודו של צדיק בקבר מפני כבודו של צדיק חי. ועם זה הרינו מתאחדים עם גדולת האבות. ביחוד הדברים אמורים ביחש לכל הדרכה שבאה מחקר לב, אפילו חקר לבב של גדולים חקרי לב. הדברים של אבות העולם, שבאו במסורת ומורשה, באמת חותם השלמות האלהית טבוע עליהם, ולעולם אין אנו צריכים כלל לזוז מהם. זאת היא הסיסמה המבדלת בין עצמיותה של תורה שבעל פה, שהאומה יודעת לעשותה עיקר קבוע, ובין דברי חכמים וסופרים פרטיים שבכל הדורות והזמנים.\n", "summary": "התפתחות האנושות מאפשרת לדורנו הקטן דבקות חובקת-כל, אף שבדורות קודמים הייתה רק עבודת יחידים.\n"}, {"id": 911, "paragraph": "כל הכעסנות שבעולם הבאה מצד הדרכה במוסר, באמונה, בדיעות ובמעשים, וכל החסרונות המוכרחות שאי הסבלנות והקנאות עושה בעולם, אף על פי שהרבה חלקים מהם הם מלאים קדושה גדולה, ובאים גם כן מחסידות חשובה וטהרת לבב, מכל מקום אין זה מונע מלהתחשב עם הצד החסרוני שבהם. וסוף כל סוף הדבר מוכרח להיות מתוקן, וכל המבוקש של הקדושה היותר עליונה יבא לעולם בדרך שלום, והדרכה מלאה נחת, שלוה וכבוד. שורש כל זה הוא חטא מי מריבה, וכעסו של משה, אמירת שמעו נא המורים שהביאה הכאת הסלע, במקום שהיה ראוי להיות הרצון והפיוס והדיבור. ובתוכן ההופעה של הדרכה של אמונה, ושל דיוקי תורה, נתערב בשביל כך כח הקפדנות, עד שהאב ובנו, הרב ותלמידו, שהם יושבים בשער אחד ועוסקים בתורה, נעשים כאויבים זה לזה. ואם שמכל מקום את והב בסופה כתיב, ואהבה בסופה, אבל אין הרושם של האיבה הארעית הולך לגמרי בלא שום הפסד. תורת חסד היא תורה דלעילא, תורת הסוד המתגלה לישרים על פי אליהו ביסודה, בהתבסמו כבר והרי הוא מוכן לשליחותו לבשר שלום, לעשות שלום בעולם ולהשוות את המחלוקת, לקרב ולא לרחק. והוא בעצמו תוכן פתיחת הפה של משה רבינו, שישוב לדבר אל הסלע במקום ההכאה שעברה, וגילויה של תורת חסד בהתפרשה ברחבה על ידי תלמידי חכמים בדורות אחרונים, אינון דאתיין מסיטריה דמשה, ועל ידה יוחל אור של סוכת שלום להיות הולך ונפרש על ישראל ועל ירושלים, ועל כל המון לאומים, אשר יבאו מרחוק מאפסי ארץ לשם ד' צבאות אלהי ישראל, המלך שהשלום שלו. וכל אותו העומק והדיוק, אותו אש הנשמה, אשר יצא להאיר ולחמם על ידי כחה של הצטרפות ריתחא דאורייתא, של הלא כה דברי כאש נאם ד', יצא אל הפועל, אחרי שכבר שמשו כל אלה התוצאות הטובות שיצאו מזה הדרך, ונסתגלו באומה בעומק נשמתה, וכבר סבלה היא וכל העולם כולו הרבה מרתיחת אש קודש זו, יבא באחרית הימים ביתר שאת על ידי התפשטותה של גבורה רוחנית עליונה, מלאה עדינות של שלום ושלות השקט. ודבר שלום לגויים, והוכיח במישור לענוי ארץ. וניצוץ אור שלום זה הולך הוא ומוכרח לבא ביחד עם אותו הניצוץ של קץ המגולה אשר לשיבת ציון ובנינה.\n", "summary": "גם הכעס והקנאה שמקורם בקדושה, כחטאו של משה, מוכרחים להיתקן על-ידי רזי תורה מיסודו של אליהו המבשר שלום.\n"}, {"id": 912, "paragraph": "ההכרות הפנימיות שבנשמה הולכות ומתחזקות בקרבה, כשיפנו לפניה את הדרך מאבני המכשולים, שהם המחשבות הרעות, המדות והמעשים המקולקלים. מתרוממת מעצמה היא הנשמה אל חשקה העליון, להיות טובה וישרה, מוכנת בטהרתה לטוהר המוסר, לקרבת אלהים, ועדינות הרוח, לאהבת הבריות, הצדקה, החסד והמשרים. העבודות המעשיות והרוחניות, התורה והמצוה, החינוך וההרגל הטוב, אינם כי אם תוכנים כאלה, שהמכשולים מתפנים על ידם. והתנוצצות האורה העצמית מתחילה לחיות את חייה, כבקיעת השמש מתוך העננים. התרוממותה הזיכוכית של הנשמה, מביאה היא לקדושה היותר עליונה, סוקרת היא את תמצית הטהרה בנקודתה היותר בהירה, מאוחדת היא עם פנימיותה של ההויה כולה, שהיא מחיה גם את חיצוניותה. על כן היא קרובה להארת רוח הקודש, שכל רזי עולם מתגלים לה. מתחיל הדבר הגדול הזה בטיפין טיפין, אבל כשהולכים ועולים, כשהגבורה האלהית, ברום קדושת טהרתה, מתגברת על ידי החפץ הטוב של האדם, של היחיד ושל הציבור, הרי היא פורצת את הקירות הסותמות, הטיפים מתחילים להיות זוחלין ומקלחים, והקילוח הולך ומתגבר ונעשה זורם, והזרם לאפיק נחלים, ולהמון מים רבים, כקול שדי בדברו, קול המולה כקול מחנה. מההכרות הפנימיות המתעוררות ועולות בלבם של צדיקי הדורות, נשמתם מתעלה, ואורה מתגדל, ועם גדולת אורה והתגברותו, מתגדלת היא האורה הפנימית של כל הנשמות כולן. הקשר הנשמתי של כל ישראל, שיש הרבה צינורות מקלחים זיו חיים מאחד לחבירו, ולמעלה למעלה ישנה אחדות גמורה בצרור החיים השרשי שלהם, פועל הוא שהעליה האורית בוקעת היא על ידי הארתם של צדיקים בכל הנשמות כולן, בין שהם מרגישים אותה התוספת הרוחנית, בין שאין מרגישים אותה. מובן הדבר, שהקישור הנפשי שעל ידי החבה, האמון, הכבוד, והדבקות המעשית, חשק ההשתוות וחמדת ההתבסמות, פותח את הצינורות הרוחניים יותר ויותר, ומחזק את הקשר העצמי השרשי יותר, וההתעלות עוברת בבהירות ובפעולה נפלאה מאישיות יחידית גדולה על הכלל כולו, הסמוך סמוך יותר, והמקושר ביותר לפי ערכו כך הוא עילוייו. אבל עיקר חטיבתה של ההתעלות באה היא גם מעצמה, ומתוספת על ידי עומק החפץ של הצדיקים עצמם, שההטבה המוחלטת, והארת הכל, היא נקודת חשקם. ומקשר הנקודה שבכנסת ישראל, יוצאת אורה גם על כל הנשמה, ועל כל רוח ונפש, והאחדות הפנימית מאירה לכל צלם אלהים של כללות האדם, ולהאחדות הכללית של חיי החיים, ויסוד החיים העלומים שבכל השדרות. שההכרה הפנימית העליונה, שמתנשאת בתוכן הלב של חסידי עליון, הגבורים הטהורים, מעלה היא הכל, ומדשנת את הכל בעדינות ובברכת שלום ומעוז של קדושת הקיום בקישור הטוב המוחלט. והשמרים הולכים ויורדים, ושמרי השמרים הולכים וכלים. והאור הטהור של החיים הטהורים, נושאי היושר, הסידור, הצדק, החכמה, התרבות, הדרך ארץ, הידידות, הבריאות, הנקיון, הנצחיות, הקדושה, האהבה, האמונה והברכה, וכל ענפיהם הטובים והמשובחים, הם הולכים ומתעלים. ולקשר עליון של עבודת קודש זאת, שהוא מעין ההולך ומתגבר, הולך ומתברך, בהמוני המונים של ידיעות, הכרות, הרגשות, זמירות ושירות, עז וחיים, צהלה וחדוה, גבורה ותפארת, חידוש רוח ונפש, התנוצצות זיו והוד של נשמה, הגבה למעלה למעלה, הולכים צדיקים נבוני לב ומתקשרים בכל עת ובכל רגע בעבודת קדשם, המחשבית, ההרגשית, המלולית והמעשית. והם הולכים ועולים, הולכים ומתגברים. וכל מכשול אשר ימצא על דרכם, הכל מתהפך לטובתם ושכלולם. כי עם אבני השדה בריתך, וחית השדה השלמה לך. ותגזר אמר ויקם לך, ועל דרכיך נגה אור. יתן לך כלבבך וכל עצתך ימלא.\n", "summary": "ההכרות הפנימיות פורצות מעצמן כשמסירים את מונעיהן, והצדיקים מעלים בהן את העולם, ובייחוד את הדבקים בהם.\n"}, {"id": 913, "paragraph": "מצד הבינה התשובה באה, וברום מעלתה הזדונות הוים לזכיות, ועליהם חיה יחיה. אמנם תשובה, בכל אופן וצורה שהיא, סובלת בתחילתה מחלישות הרצון של החרטה הקודמת, אלא שאחר כך היא מתהפכת לשמחה ורוחב דעת של ההכרה העליונה, של ההיפוך של הזדונות לזכיות. יותר מזה בא האור של החכמה, שמעולם לא הוצרך להחלש על ידי מכאוב החרטה. הוא מוצא כבר את הזכיות מאירות כנכון היום, וחדות ד' מופיעה בעליצותה המזהירה, בלא שום מועקה של בושה וקדרות, שכבר נתלבן הכל בתחילה על ידי הופעתה של הבינה הנשמתית. למעלה מזה היא הופעת אור הכתר הכללי, הסקירה העלומה המקירה כל עונג ועדן, כל קדוש וטוב, הכוללת הכל באוצר קדשה. אורה זו אינה משתמשת כלל בהכנת החרטה של התחלת הארת הבינה. מתגלה לאורה שאין שום גרעון וחושך כלל, אין כאן כי אם אור קדוש ותפארת עליון, זיו חיים ונהורא מעליא. למעלה מהבינה המפירה, ד' צבאות יעץ ומי יפר, למעלה מהחכמה המתרת, רק כל טוב שופע באין שום מניעה, וכל רע וכעור שלול מעיקרו מאז מעולם, כי באמת לא היה, לא הוה ולא יהיה, כי אם אור ד' וטובו.\n", "summary": "התשובה שבבינה סובלת מחלישות החרטה, ושבחכמה – פוגשת בשמחת ההפיכה לזכות, ובכתר מתגלה שמעולם לא היה חטא.\n"}, {"id": 914, "paragraph": "אם נזיר חוטא הוא, וצריך כפרה משום שציער עצמו מן היין, והאדם צריך לתן דין וחשבון על כל מה שראה ולא נהנה ממנו, ובשביל כך הוה רבי אלעזר מצמית פריטי והוה זבין מכל מין ומין, קל וחומר שחטא גדול ועצום הוא מי שמצער את חושיו הרוחניים, את הרגשותיו העדינות ואת שכלו, ומונע מהם אותה ההרחבה והרגשת העונג העליון והנעים של ידיעות נחמדות ושל הרגשות עדינות. וכמו שהיסוד בהנאות החושים הוא שיהיו נערכות בדרך תמים, בהתעלות מוסרית ורוחנית, בהמשכה אל היושר והצדק, אל המוסר הטוב ואל הרחמים, בין כלפי העולם כולו בין כלפי עצמו, ובזה מתכשרות ההנאות הכשרות כולן, כמו כן עולות הן ההנאות הרוחניות במעלתן על ידי הזיכוך המוסרי היותר עליון. וכפי מדה העליונה של האמת והטוב המבורר בנשמה, ככה עולה הוא ומתלהב האור הבהיר, התופס את כל האמת, הטוב והחסון, האזור באזירת הגבורה העליונה, וממולא בהוד תפארת המסולאה, ועל פיהם הכל מתקדש, מתטהר, משתגב ומתערץ, וההארה העליונה משפיעה קרני הוד, שעל ידם כל חמדת הידיעות וכל שפעת ההרגשות בוקעות הן וחודרות אל תוכיותה של הנשמה העליונה, להחיות רוח שפלים ולהחיות לב נדכאים, גדולי הגיון וטובי לב, אשר לאמת ואמונה יגברו תמיד, באוצר מלא של חכמה ודעת, שחוסן יראת אלהים אמת הוא מעוזם.\n", "summary": "אם צריך כפרה על הסתגפות חושנית, קל-וחומר שאסור לדכא את החושים הרוחניים, אלא יש לעדנם בזיכוך המידות.\n"}, {"id": 915, "paragraph": "משפע רוח הקודש בוקעים וזורמים פלגים גדולים, מלאים עונג ונחת רוח של נעימות סגולות המצוות, וחודרים בנשמתם של צדיקים פנימה, וממלאים אותן גדולת עולמים. ומזיו גדולה עליונה אלהית זו, חוזר הדר שירת קודש, מלאתי גבורה וצהלה, על כל נשמה בישראל, ועל כל סעיפיה וכל התלוי בה. והוא הוא לשד החיים של אמונת אומן, הפרוסה כסוכת שלום על כל האומה כולה לדורותיה, המחבבת בחבת קודש את המצות, ושומרת אותן בכל יקר וחבה, ומוסרת את נפשה עליהן בכל עת שחפצים כחות זרים לבטלה מהן. והחבה מתפשטת על כל מצוה של תורה ושל סופרים, על תקנות ועל מנהגים שיסודתם בקודש, חדשים גם ישנים דודי צפנתי לך. ולפעמים מתוך הנטיה הטבעית, הולך זרם האהבה ומתפשט יותר מהשיעור הנכון לו, וסוחף בשטפו גם דברים שהדעת טועה בהן, מנהגים שאינם טובים אלא שהוקדשו בטעות, ומכל מקום, ההרגשה המקדשתן עדינה, טובה ויפה היא. וצריכה הארת החכמה העליונה להתנהל בנחת ובזהירות גדולה, איך לצמצם את הרוח של החבה המקודשת, באופן שרק את הטוב יקבל הקהל המודרך, ורוחו הטוב לא יפוג. ידוע תדע פני צאנך, שית לבך לעדרים.\n", "summary": "משפע רוח הקודש מתמלאת נשמת הצדיקים בעונג המצוות, ומשפיעה על כל הנשמות אהבת המצוות והמנהגים, אך צריך לבררם.\n"}, {"id": 916, "paragraph": "כשהקדושה מתגברת, מתחלת תנועה אדירה בשני העולמות הגדולים, שאין חקר לגדלם, עזוזם והוד תפארתם, עולם השכל ועולם הדמיון. השכל מלא הצחצחות העליונות, שאין קץ לבירורם ואין תכלית לזוהר פליאתם, והדמיון, האספקלריא שאינה מאירה, המלאה הדר תבנית כל צורה מפוארה, כל חזון לב מרומם ומתעלה. השכל ממעל ישלח את קויו, שהם יאירו ויחממו את הדמיון מתחת, והדמיון ממקומו ישלח מלמטה למעלה את קרני הודו. ותמיד קרן בקו יפגש, וקו בקרן יתנוצץ. והמון יצורים לאין תכלית, מלאי חיים ופליאת רצון וחכמה רבתי, עפים וטסים על פני הרקיע המבדיל בין עולמי עד אלו, בין השכל והדמיון, ששניהם מלאי אור וחיים איתנים, אדירי אומץ וגבורת רעם, חסיני אהבה ועדנת עולמים, חסיני מרץ, מתנשאים ברום עולם, בהדרת קדושה ויפעת פאר, אור אל חי העולמים.\n", "summary": "כשהקדושה מתגברת, השכל משפיע על הדמיון מקווי זוהרו, והדמיון על השכל מקרני הודו.\n"}, {"id": 917, "paragraph": "אני רואה עולם מלא של נשמות ישנות, נשמות שבגוף, נשמות ששמרי הגוף מתאחזים בהן, שאין להן המעוף הגמור, הטיסה העליונה, שמעל כל שאר וגוף, ממשלה מוחלטת על הגוף ועל כל ערכי הגוף. ואותו האוצר הגדול המלא נשמות שבגוף, מוכרח שיכלה. כל הנשמות הללו שלא על גוף הם שורים, עליו הם מקיפים, חונים סביבו, מאירים אותו מכל עברים, ומשתמשים בו לתעודות המעשה וריכוז החיים הפעולתיים בצמצומם, הם מוכרחים לכלות, מוכרחים להשתלם בצביונם המיוחד, להוציא אל הפועל את תפקידם הגופני, ולהתעלות אחר כך ממעל לו. ואחרי כן אור חדש יופיע, אוצר חיים חדש ומלא רעננות, נשמות חדשות, מלאות הופעת חיים גאיוניים, ממשלת עולמי עולמים הפורחת ועולה, המשחקת בכל עת לפני הדר אל עליון, האצולות מזיו החכמה והגבורה של מעלה. אך אז יגיע תור מלכות אל עליון, אל אלהי ישראל, להגלות על כסא דוד ועל ממלכתו. אין בן דוד בא עד שיכלו נשמות שבגוף, שנאמר כי רוח מלפני יעטוף ונשמות אני עשיתי.\n", "summary": "הנשמות הישָנות אחוזות בגוף, ועליהן לכלות על-ידי הוצאת תפקידן הגופני אל הפועל, ולהתעלות מעליו.\n"}, {"id": 918, "paragraph": "ההתגליות הנפשיות של תכונות האהבה והיראה, לפי ארחותיהן השונות, אינן כי אם גילוי אחד כללי, שבהופעתו העליונה מלמעלה למטה הרי הוא מתנוצץ בגודל עדון ומרומי עונג, ומתגלה בתכונת אהבה בהחלשו, וברדתו עוד יראה בתור יראה ופחד, לפי ההדרגה, עד שמתראה בצורה של יראה חיצונה. והעליה הנפשית הולכת ומעלה את מחשבתה, עד שבאה מתוך עומק היראה החיצונה היותר ירודה לרום הודה.\n", "summary": "האהבה והיראה הנן אותו גילוי, שבהופעתו מלמעלה למטה מתגלה כאהבה, ומלמטה למעלה – כיראה.\n"}, {"id": 919, "paragraph": "הבטלנות הנמשכת לפעמים על ידי יראת שמים, באה מחסרון הבירור לדעת מה בין טוב לרע בתכונות הנפשיות. ומתוך שההשפעה הרצויה של קבלת עול מלכות שמים היא בודאי להחליש את הרע שבנפש, מחלשת היא בחסרי בירור את כללות הכח, בין הכח הרוחני, דהיינו העצמיות המחשבית, על ידי מה שבאה להחליש את הצד המקולקל שבמחשבה, בין הכח החמרי, שהוא התעודדות החיים, חשק העבודה ומרץ הפעולה. והדעה הנכונה צריכה היא תמיד להשיב ליראי ד' את אבדתם הגדולה הזאת, לדעת שיראת ד' בטהרתה מוכרחת היא להוסיף אומץ כח בכלל, ולהוציא אל הפועל את כל סגולה צפונה בתוך הנפש להשכיל ולהיטיב, ושלילתה אינה מכוונת כי אם לגבי הצד הרע שבנפש, מקור המדות הרעות והמעשים המקולקלים, שבהיות הנפש טהורה ומנוקה מהם הרי היא עולה במעלות החיים בהרחבה גדולה ובתוספת ברכה רבה.\n", "summary": "שלילת הגבורה שנגרמת מהיראה, צריכה להיות מופנית כלפי הרע שבנפש, ולא לעצמיות הנפשית והמחשבתית.\n"}, {"id": 920, "paragraph": "יסוד התפילה היא התרוממות הרצון והתגלותו. כשהמבוקש הממלא את רצונו של אדם, מובע בקשר הרעיון והחפץ באלהים, עולה הרצון למרומי ערכו, מתאחד הוא עם הרצון הכללי, הרצון העולמי, אור חי העולמים, שבו כלולים כל המאויים. וכשהרצון הפרטי מצייר את מבוקשו בדבר הפרטי, חיי הרצון פועלים את המבוקש, על ידי מה שהרצון הכללי כולו מצייר את הפרט המתבקש, על פי פרטיותו היותר מבוררת. ובהיות החפץ עולה למרומי הדעת, מתבררת ההכרה, שאין רצון שום בריה דבר מפורד מרצון האלהי הכללי, המתגלה באור כל חי וכל בריה. ולפי הערך של הדעה, המכרת את גודל האמת של ים החיים, המשתפך לפלגי הרצונות כולם, הכלליים והפרטיים, ככה מתגברת היא הפעולה הכבירה של הופעת התולדה של המבוקש. וכל מה שההכרה יותר גדולה באחדותה הרוחנית של ההויה כולה, החיה בנשמת אלהים שבה, ככה עולה היא מדת המוסר והחכמה. והצדיק והחכם לאמתתו, הרי הוא פותח בתפילתו שערי הרצון, לסגננו בסגנון וצבע המיוחד לו, שאליו שם מגמתו, ותגזר אמר ויקם לך. וכל מה שהדעה מתבררת יותר באחדותה הגדולה של כל הישות, כשם שפעולת התפילה היא מתבררת, כמו כן מתבררת האמת של כל חריצות, כל חכמה וכל כשרון מעשה, כי גם כל מעשינו פעלת לנו. וכל דעה והגיון, שביב מתגלה הוא מאור אל אדון כל הנשמות, רבון כל המעשים. ובמקום שהאמונה גדולה, צריכים החיים התרבותיים להתרומם, וערך החפץ האנושי, והתקדמות הסדר שבחיים, עולה הוא למדרגתו היותר עליונה, בסתר עליון וצל שדי.\n", "summary": "התפילה הנה התרוממות הרצון הפרטי אל הרצון האלוהי, ובהכרת אחדות הרצונות מתגשמת התפילה.\n"}, {"id": 921, "paragraph": "הריקניות שבחיים מתמלא בכחם של צדיקים עליונים, שחייהם תמיד מלאי ישות של אמת הם. אור אלהי אמת, המופיע עליהם תמיד בעושר רב, ממלא את חייהם מילוי דשן ושמן. שפעת אור נשמתם מזלת טללי תחיה על המון רב, בחקים נפשיים נסתרים, שהייחושים של ההוייות הנראות רחוקות אלו מאלו מתיחשים על ידם יחש עצמי. כל משובה, רק מריקניות החיים היא באה. כל עמל ותלאה, כל הירוס יחידי וציבורי, ממקור המשחת של משובת החיים הם יונקים. כשהחיים מלאים ענין, כובד הראש מתמזג עם השלוה והשמחה, ועדן העליון מפכה את מימיו, מי פלגיו, משמחי כל נשמה, והחיים ממלאים את תפקידם במדתם היותר נכונה, והם הולכים ומתעלים, וכל העולם כולו מתברך בכל ערכיו.\n", "summary": "הריקניות שבחיים מתמלאת משפעת אורם של הצדיקים.\n"}, {"id": 922, "paragraph": "כמה הומה הוא הלב לאהוב את הכל, את כל הבריות, את כל המעשים, את כל היצור, את כל המון מעשי יוצר כל, את שרשי המעשים, את החיים, את העז, הכח, ההוד המתנשא, החכמה, הבינה, הדעת, התפארת, הנצח וההוד, היסוד והמלכות. מה יקרו רעיך אל, ומה חמדה לבי לאהבת כל הנשמות, וליפי הטובות והגמורות שבהן. מה נעמו ומתקו הנפשות העדינות של נדיבי הלב, של הוגי הדעה, של קדושי החפץ, של תופשי התורה, אדירי האמונה, גבורי הרוח, חושבי ההגיון והשירה, מקדישי הקודש, משפרי החיים והעולם, מה עצמו ראשיהם. מה נחמדו חסידי עולם, מוחות ממולאים אצילות ותפארת קדושה. מה אהבתים כולם יחד, מה עצמה ידידותי לכל חד וחד מהם. מה מאושר אני בטובתם, בכבודם, בשלותם, בעונג ונחת שהם מוצאים בחייהם. מה לי יותר נשגב מלהיות משתתף, עוזר, עובד ופועל, להרבות את אור החיים, להרחיב את המשכיות, שיראה ההוד וההדר, הזיו האלהי של נועם האהבה, של אהבת עולמים, המשתרגת בענפיה הרבים, מתנשאת ממעל כל היש, ומתמשכת על כל היצור, מבלטת את הפרצופים הנאהבים, מגדלת את הידיעה, מחדדת את ההרגשה, מגברת את החיים, מגברת את העידון ומלהיבה את הגבורה, ממלאת את כל רחבי הנשמה בעז עליון, בעז אלהים, בעזוז האמת והאורה.\n", "summary": "הלב הומה לאהוב את הכל, בייחוד את גדולי האמונה, הדעה והחסידות.\n"}, {"id": 923, "paragraph": "הספקנות היא תוצאתה של האליליות, והאחרונה היא תוצאתה של התרשלות המחשבה. כשכופה האדם את שכלו לפתור לו את חידת הכל על פי אותו החלק של החמריות שהוא סופג בחושיו, בודאי מתקוממת המציאות לעומתו. והחמרנות, כשהיא תופשת את האדם בחזקה בצבתיה, אפילו אלפי פעמים יתפלסף, לא ישלים עם המציאות הרחבה, להביא בחשבון הקפי את הגשמיות והרוחניות ביחד, את החיים שתחת השמש עם שלמעלה מהשמש. וכשהשירה מנגנת בקרבו, לא תועיל לו כל התחכמות, הכל הבל יגזור, ולמסקנא של כי זה כל האדם לא יבא, ולא יוכל לבא. לראות חזות הכל בשכלול הרצון, בתגבורת עזוזו, באותו אומץ הנפש המבוטא באמת במלה הגדולה של יראת אלהים, שהגמדים הרוחניים מוצצים ממנה המון רב של רפיון לב ומחשבה נודדת, זה יוכל רק פילוסוף עליון, שהנשמה הישראלית מאירה את חדרי לבו. התגשמות אותו האומץ והגודל בחיים, המשכתו של חיי הרצון שהם בעצמם נוזלים ממקור קדומים, מחיי כל העולמים וממקורי מקורותיהם, עד עומק היסוד של חיי המעשה, החברה והתרבות, ולמצא על ידי תורה בלתי פוסקת זו את כל עומק האמת, את כל התנחומים והגבורה, זאת היא הפילוסופיה הישראלית, העומדת על המפתן שבין השכלת החול ובין הופעת הקודש, חכמתו של שלמה, אופיה ותוכנה, המקיפה את יסוד ההויה, ומסיימת, סוף דבר את האלהים ירא ואת מצותיו שמור כי זה כל האדם. והלא כל הפסימיות נובעת היא רק מזה התוכן היחידי של הספקנות, שמא החיים החמריים הם כל היש, כל החיים. ועד כמה יוכל יסוד רעוע כזה, שאין לו כל סמיכה מדעית ברורה, כי אם אי אמנה עקשנית, לערער יסוד חיים מלאי דעת ואמונה עליונה, האומר בבטחה, שכשם שהחיים העובריים שלנו בימי העיבור היו רק הכנה לחיים יותר עליונים, ואם היה בהם איזה כח של בקורת, וכח זה היה לוקחם לכל החיים, ודאי היתה הבקורת ההיא יוצאת מלאה זעם וספקנות, כן החיים הגמורים שבגוף, האמת היא האמת האמונית, שהם רק התחלת חיים, פרוזדור של חיים. אמנם אם מהפרוזדור יתבע כל התביעות הטרקליניות, יהיה רוגז בלא נחת הגורל, אבל אם יערך הפרוזדור לפרוזדור, והטרקלין לעומתו לטרקלין, ודאי יונח החפץ. ולאיחודם של הפרוזדור והטרקלין אין מתודה אחרת כי אם זאת – יראת אלהים ושמירת מצות אלהים. בחיים חלקיים, הנראים רק לעין הגסה החמרית, אפשר לסלול נתיב במצות אנשים מלומדה, בהגיון אדם מוגבל. אבל בחיים הכוללים את כל היש, בחיים שגבוליהם רחבים כרוחב ההויה כולה, שתמונותיהם כל כך עשירות ומשופעות במדתם עד שגבהי שחקים לא יכילום, אין דרך לפנות כי אם בחק ומצוה אלהית, ומקור האומץ אי אפשר להיות פחות ויתר מיראת אלהים החיה והרעננה, שהיא הולכת ומשפעת את טללי תחייתה על הככרים המעשיים שבחיים. מצותיו שמור. כי האדם כולו צריך שיחונך, שיודרך, שיסתגל לההויה הכללית ולמקוריותה. אי אפשר ליסד מכון של חינוך בעד ניצוץ של האדם, בעד נטף אחד מים החיים שלו, כי אם כל האדם צריך שיבא לרוממות שאיפתו, וכל האדם כולו בכל ערכיו, בחייו המלאים כל היש שבחומר וכל היש שברוח, כל החיים שבשעה וכל החיים שבעולם, כל האדם, הוא רק הוא העומד לספג אל תוכו פתרון גמור ורצוי לחידת העולם והחיים, העוקצת ומכאבת כל כך. אין תועלת בעקשנות ספקנית, האומרת במרמה, שתתנה תנאים של שוא לבנות עליהם את קולונותיה כלפי האלהים ועולמו, שתתעקש למצא את הנוחם, את הפתרון, דוקא ברשף הקטן הזה של חיי החושים, הבשר והרוח המוגבל, בחיי השעה החולפים כצל עובר, לא זו הדרך. החלק חשוב ונכבד, הבשר עדין וחביב, הרוח ער ומתנשא, אבל כל אלה רק אז לגדלם, לזיום, יבאו, בהיותם שואפים וזורחים אל מרכז מהלך הוייתם, שרק בחקיקה אלהית היא בולטת, רק מהמקור האלהי. שקדושי העולם, אדירי המוסר העליון, אריות הצדק והאמת, מלכי האמונה והתום, מושלי החיים וכובשי המות, רוכבי במות ההויה בשכלם והרגשתם, ברוח עזוז קודש הקדשים המקשקש לפניהם כזוג, וברעם גבורתם המתרומם מעל כל גבולי זמן ומקום, הם הפוטרים את עצמם ואת כל העולם עמם מחובות, מצרים וגבולים צרים, ועם זה דוקא הם הם המבססים את עדן החיים ונועמו. הם הם היודעים לתן מדה וקצב לכל חיוב ולכל שלילה, לכל עונג של גוף ושל נשמה, לכל חמדת עין ולב, הם הם מחוקקי הצדק, רוזני עולם, המתלוננים בצל שדי, הם הם המלמדים לאדם את תוכן חייו, המושלים ביצרם, המחשבים חשבונו של עולם, ועצתם אמונה לכל האדם.\n", "summary": "פתרון חידת החיים בהשקפה חומרית מיוסדת על ספקנות וזעם, וראיית העולם הזה כפרוזדור מביאה לגבורה ואומץ.\n"}, {"id": 924, "paragraph": "כב. הספקנות היא תוצאתה של האליליות, והאחרונה היא תוצאתה של התרשלות המחשבה. כשכופה האדם את שכלו לפתור לו את חידת הכל על פי אותו החלק של החמריות שהוא סופג בחושיו, בודאי מתקוממת המציאות לעומתו. והחמרנות, כשהיא תופשת את האדם בחזקה בצבתיה, אפילו אלפי פעמים יתפלסף, לא ישלים עם המציאות הרחבה, להביא בחשבון הקפי את הגשמיות והרוחניות ביחד, את החיים שתחת השמש עם שלמעלה מהשמש. וכשהשירה מנגנת בקרבו, לא תועיל לו כל התחכמות, הכל הבל יגזור, ולמסקנא של כי זה כל האדם לא יבא, ולא יוכל לבא. לראות חזות הכל בשכלול הרצון, בתגבורת עזוזו, באותו אומץ הנפש המבוטא באמת במלה הגדולה של יראת אלהים, שהגמדים הרוחניים מוצצים ממנה המון רב של רפיון לב ומחשבה נודדת, זה יוכל רק פילוסוף עליון, שהנשמה הישראלית מאירה את חדרי לבו. התגשמות אותו האומץ והגודל בחיים, המשכתו של חיי הרצון שהם בעצמם נוזלים ממקור קדומים, מחיי כל העולמים וממקורי מקורותיהם, עד עומק היסוד של חיי המעשה, החברה והתרבות, ולמצא על ידי תורה בלתי פוסקת זו את כל עומק האמת, את כל התנחומים והגבורה, זאת היא הפילוסופיה הישראלית, העומדת על המפתן שבין השכלת החול ובין הופעת הקודש, חכמתו של שלמה, אופיה ותוכנה, המקיפה את יסוד ההויה, ומסיימת, סוף דבר את האלהים ירא ואת מצותיו שמור כי זה כל האדם. והלא כל הפסימיות נובעת היא רק מזה התוכן היחידי של הספקנות, שמא החיים החמריים הם כל היש, כל החיים. ועד כמה יוכל יסוד רעוע כזה, שאין לו כל סמיכה מדעית ברורה, כי אם אי אמנה עקשנית, לערער יסוד חיים מלאי דעת ואמונה עליונה, האומר בבטחה, שכשם שהחיים העובריים שלנו בימי העיבור היו רק הכנה לחיים יותר עליונים, ואם היה בהם איזה כח של בקורת, וכח זה היה לוקחם לכל החיים, ודאי היתה הבקורת ההיא יוצאת מלאה זעם וספקנות, כן החיים הגמורים שבגוף, האמת היא האמת האמונית, שהם רק התחלת חיים, פרוזדור של חיים. אמנם אם מהפרוזדור יתבע כל התביעות הטרקליניות, יהיה רוגז בלא נחת הגורל, אבל אם יערך הפרוזדור לפרוזדור, והטרקלין לעומתו לטרקלין, ודאי יונח החפץ. ולאיחודם של הפרוזדור והטרקלין אין מתודה אחרת כי אם זאת – יראת אלהים ושמירת מצות אלהים. בחיים חלקיים, הנראים רק לעין הגסה החמרית, אפשר לסלול נתיב במצות אנשים מלומדה, בהגיון אדם מוגבל. אבל בחיים הכוללים את כל היש, בחיים שגבוליהם רחבים כרוחב ההויה כולה, שתמונותיהם כל כך עשירות ומשופעות במדתם עד שגבהי שחקים לא יכילום, אין דרך לפנות כי אם בחק ומצוה אלהית, ומקור האומץ אי אפשר להיות פחות ויתר מיראת אלהים החיה והרעננה, שהיא הולכת ומשפעת את טללי תחייתה על הככרים המעשיים שבחיים. מצותיו שמור. כי האדם כולו צריך שיחונך, שיודרך, שיסתגל לההויה הכללית ולמקוריותה. אי אפשר ליסד מכון של חינוך בעד ניצוץ של האדם, בעד נטף אחד מים החיים שלו, כי אם כל האדם צריך שיבא לרוממות שאיפתו, וכל האדם כולו בכל ערכיו, בחייו המלאים כל היש שבחומר וכל היש שברוח, כל החיים שבשעה וכל החיים שבעולם, כל האדם, הוא רק הוא העומד לספג אל תוכו פתרון גמור ורצוי לחידת העולם והחיים, העוקצת ומכאבת כל כך. אין תועלת בעקשנות ספקנית, האומרת במרמה, שתתנה תנאים של שוא לבנות עליהם את קולונותיה כלפי האלהים ועולמו, שתתעקש למצא את הנוחם, את הפתרון, דוקא ברשף הקטן הזה של חיי החושים, הבשר והרוח המוגבל, בחיי השעה החולפים כצל עובר, לא זו הדרך. החלק חשוב ונכבד, הבשר עדין וחביב, הרוח ער ומתנשא, אבל כל אלה רק אז לגדלם, לזיום, יבאו, בהיותם שואפים וזורחים אל מרכז מהלך הוייתם, שרק בחקיקה אלהית היא בולטת, רק מהמקור האלהי. שקדושי העולם, אדירי המוסר העליון, אריות הצדק והאמת, מלכי האמונה והתום, מושלי החיים וכובשי המות, רוכבי במות ההויה בשכלם והרגשתם, ברוח עזוז קודש הקדשים המקשקש לפניהם כזוג, וברעם גבורתם המתרומם מעל כל גבולי זמן ומקום, הם הפוטרים את עצמם ואת כל העולם עמם מחובות, מצרים וגבולים צרים, ועם זה דוקא הם הם המבססים את עדן החיים ונועמו. הם הם היודעים לתן מדה וקצב לכל חיוב ולכל שלילה, לכל עונג של גוף ושל נשמה, לכל חמדת עין ולב, הם הם מחוקקי הצדק, רוזני עולם, המתלוננים בצל שדי, הם הם המלמדים לאדם את תוכן חייו, המושלים ביצרם, המחשבים חשבונו של עולם, ועצתם אמונה לכל האדם.\n", "summary": "היראה וקיום המצוות צריכים לבוא ממקור אלוהי הכולל את הכל, והחלפתם בתרבות אנושית, המיוסדים על חיי החושים, לא תצלח.\n"}, {"id": 925, "paragraph": "עומד האדם ותוהה, איזה צורך יש בכל המון המעשים והברואים המשונים והרבים, ואיננו מבין איך הכל הוא חטיבה גדולה אחת. החיים התרדמתיים שבדומם הם התחלת ברק האור, ההולך ומזהיר בתוך העולם הצמחני, מתפלג לאלפי רבבות קוים מיוחדים ושונים, באים הם עד מקדש החיים, ושם הם מתנוצצים כבר בעליצות, הולכים ועולים עד רום עטרת ברואי עולם, האדם, שכל מהות חייו, זרמי אורותיהם, והתמדת הלך נפשו העולה למעלה, המהם רק גלי ים גדולים, שהם הולכים ושבים מכחם של כל תנועות החיים שבמציאות, מראשית הקטנות של החיים עד גדלותם, מדומם עד המדבר. אם מתפלא אתה איך תדבר, תשמע, תריח, תחוש, תראה, תבין ותרגיש, השב לנפשך כי כל החיים, וכל הקודמים למערכתם, הכל שופעים עליהם את כל הוייתיך. אין נקודה קטנה יתרה, הכל נצרך והכל משמש לתפקידו. אתה, בכל מה שלמטה ממך, והנך, קשור ועולה עם כל מה שנשגב ממך ועולה עליך.\n", "summary": "תהיית האדם על הצורך בברואים הרבים ויחסו אליהם, נפתרת בהבנת אחדות הדצח\"מ.\n"}, {"id": 926, "paragraph": "ואני בתוך הגולה. האני הפנימי העצמי, של היחיד ושל הציבור, אינו מתגלה בתוכיותו רק לפי ערך הקדושה והטהרה שלו, לפי ערך הגבורה העליונה, הספוגה מהאורה הטהורה של זיו מעלה, שהיא מתלהבת בקרבו. חטאנו עם אבותינו, חטא האדם הראשון, שנתנכר לעצמיותו, שפנה לדעתו של נחש, ואבד את עצמו, לא ידע להשיב תשובה ברורה על שאלת אַיֶךָּ, מפני שלא ידע נפשו, מפני שהאניות האמיתית נאבדה ממנו, בחטא ההשתחואה לאל זר. חטא ישראל, זנה אחרי אלהי נכר, את אניותו העצמית עזב, זנח ישראל טוב. חטאה הארץ, הכחישה את עצמיותה, צמצמה את חילה, הלכה אחרי מגמות ותכליתים, לא נתנה את כל חילה הכמוס להיות טעם עץ כטעם פריו, נשאה עין מחוץ לה, לחשוב על דבר גורלות וקריירות. קטרגה הירח, אבדה סיבוב פנימיותה, שמחת חלקה, חלמה על דבר הדרת מלכים חיצונה. וכה הולך העולם וצולל באבדן האני של כל אחד, של הפרט ושל הכלל. באים מחנכים מלומדים, מסתכלים בחיצוניות, מסיחים דעה גם הם מן האני, ומוסיפים תבן על המדורה, משקים את הצמאים בחומץ, מפטמים את המוחות ואת הלבבות בכל מה שהוא חוץ מהם, והאני הולך ומשתכח, וכיון שאין אני, אין הוא, וקל וחומר שאין אתה. רוח אפנו משיח ד', זהו גבורתו, הדר גדלו, איננו מבחוץ לנו, רוח אפנו הוא. את ד' אלהינו ודוד מלכנו נבקש, אל ד' ואל טובו נפחד, את האני שלנו נבקש, את עצמנו נבקש ונמצא, הסר כל אלהי נכר, הסר כל זר וממזר, וידעתם כי אני ד' אלהיכם, המוציא אתכם מארץ מצרים להיות לכם לאלהים, אני ד'.\n", "summary": "חטאי האדם, ישראל והבריאה, באו מתוך התנכרותם לעצמיותם, ורק בבקשת ה\"אני\" העצמי יתוקן החטא ותבוא הגאולה.\n"}, {"id": 927, "paragraph": "צער היצירה הטהורה הוא מעין צער הנבואה, המתוארת ביחוד בנביאים האחרונים, ובחזיונות דניאל ביותר. המדרגות שבבהירות החיים שבהשגה היותר עליונה באות במהירות, שוטפות על רשת העין הרוחנית שבנשמה, והיא לא הוכנה די סיפוקה כדי לקבלן. גילויי ההויה עולים ממעמקים, מחיים הערפליים שבבשר, הולכים ומתבהרים, ובכל זאת לוקחים עמם את צללי האפלה, ואת ריח הבורסקי הגופני. לעומתם יורדים גילויי חיים מספירת הנשמה היותר עליונה, הולכים ומתגלמים, הולכים ומצטמצמים, עד שהם פוגשים זה בזה, ורזי עולם, ויצירות גדולות ערך, מתהוים ונולדים. לפי רוב העז, לפי גודל החיים, שבבשר מעבר מזה, וברוח הנשמה מעבר מזה, ככה מצטיינות היצירות בגבורתן, ביפין, בפעולתן על החיים, בקיומן ובנצחיותן. הרצון והשכל, כשהם עדיין בחטיבה אחת, בחביון הנשמה ממעל, ולעומתם במעמקי רגשות הבשר מתחת, יש לכל אחת מהן סדר עולם מיוחד, נשמה פרצופית מיוחדת, שעמדתה מותנה היא ברצון שבשכל ובשכל שברצון, ביסוד ההויה המהותית, שיש בה זה וזה, והיא למעלה ברום ולמטה בעומק מזה ומזה. סדר העולם, עולמה של חטיבה זו, היא של החיים עצמם. כשסדר עולם זה צריך להתפרק, להתפוצץ ולהשתנות, יש בזה יסורים של חורבן עולמות. אלה היסורים רק לבעלי נשמה מתגלים הם. כצער ילדים על אבדן שעשועים קטנים נחשבים הם כל יסורי העולם הרגילים, לגבי יסורי היצירה של חורבן עולמות. אלמלא יש כאן אור חסד מקיף, שתיכף לחורבן עולמים בא אור של הויית עולמים, וההויה היא בודאי יותר חשובה מן החורבן, ויותר רוממה מן כל היש שנחרב, וההויה מנחמת את האבל של החורבן, וההויה משיבה את כל האבדות של החורבן, וההויה מחיה את כל המת שבחורבן, לולא חסד גדול זה, לולא רחמים רבים הללו, לא היה אפשר לעמוד בפני יסורי החורבן של העולמים שבצער היצירה. היוצרים השטחיים חפצים ביצירה מתוך שובע, מתוך קלות ראש, מתוך אכילה ושתיה וטיול, חושבים את הצער ואת המרירות, ששם גנוז כתר המלוכה הרוחנית, למין זעה המיוחדת לאמנים נכשלים. אבל זוהי טעות מרה, אף חכמתי עמדה לי, חכמה שלמדתי באף עמדה לי.\n", "summary": "צער היצירה מהתפרקות הסדר בעולמות העליונים לשם ירידתם, מתנחם בהארתו בהוויה, ויוצרים עמוקים חשים בו.\n"}, {"id": 928, "paragraph": "מסתכלים בחביון עז בהשגות רוממות, אף על פי שאינן מובנות מפני רוב זהרן, אף על פי שהן מפחידות מרוב איומן, וחוזרים עליהן בהשפעת השכל המיושב אחרי עבור חזיונן. ובמשך הזמן, ההשפעה השכלית והמוסרית, אומץ הנשמה והדר הקודש, חידוש הרוח ושלמות המהות העצמי, יוצא מן הכח אל הפועל, ומתגלה בההגדלה האישית, הבאה מתוך הכרה עצמית, משוקה כולה בטל חיים של ענוה וטהרה.\n", "summary": "כשמסתכלים בהופעות עליונות, אף בלא הבנה, וחוזרים עליהן בישוב השכל, במשך הזמן הן משפיעות על השכל, המוסר והנשמה.\n"}, {"id": 929, "paragraph": "התפילה השלמה מתעכלת היא עיכול רוחני, ומתהפכת לאור תורה. היא משגת את טבעה השלם דוקא כשההגדלה התלמודית של התורה, בשכל צלול וחופש דעת, באה אחריה. יש אמנם קצב להזמן, במובנו הרוחני, מתי יוכל העיכול הזה להחל ולסיים את פעולתו. סגולת תפילה ישנה לכל געגוע טהור טבעי, המתלוה לכל ענין שיסודו ברום עולם של תשוקה אצילית, עד אשר אפילו אהבת המשפחה הרגילה, כשהיא ביושר, בטהרה ובכשרות, מתהפכת היא לאור תורה, ומוסיפה להתורה לשד רענן ושפעת קודש. ובאופן היותר עליון באה האהבה הטבעית של האומה, המתגלמת באהבת ארץ ישראל, ובכל הסעיפים שדרכה של אהבה זו להתפשט אליהם, השפה, ההיסתוריה, הגאון הלאומי, בין שהם מלובשים בגדי קודש, בין שהם עטופים מעטפה חולית, היסוד הפנימי היא אהבת הקודש האיתנה שבסגולת ישראל, שזולתה כבר היתה האומה חרבה ונמוגה. בטוחים אנו שכל התנועות היותר חופשיות ומגושמות, שהולכות לבסס בנין האומה מלב נמשך לאהבתה, אף על פי שהן נראות רחוקות מהופעת התורה, כולן מלאות הן מאותיותיה של תורה העליונה, החיה בעז קודש מלא בנשמתן של ישראל, בנשמת הציבור בכללו ובנשמתו של כל אחד ואחד מישראל. זאת נשמת משיח, שהיא נשמת משה, המתפשטת בכל דור ודור, ובכל יחיד ויחיד לפי מדתו, מעשיו ומדותיו, מגדול ועד קטן, הכל לפי הערך, אבל אין אפילו אחד מישראל שלא יחייהו ניצוץ אחד מנשמתו של רוח אפנו משיח ד'. ותיכף כשבאה אהבה כללית, ונטיית לב לטובת האומה בכללותה, מחוברת לתקוה של ישועתה, לידי הבעה, מיד החיים המשיחיים מתגלים בקרבה, והודו של משה הולך ומתפשט, הולך ומתגלה. ואותיות התורה המקורית, במקור הנשמה הגדולה של האומה, מראש צורים, יסוד תורה שבכתב מעוטפת בתורה שבעל פה, הולכות ומתבלטות. ואחרי העיכול הרוחני, באים הדברים בתור לשד חיים ומרפא, לאמץ את הכח האלהי של הכלל, ולהרבות גודל ועצמה לישראל, ולקודש ד' במלא העולם. וצדיקים צופי ישועה מבליטים את האותיות ברוח קדשם, הדומה לאורים ותומים.\n", "summary": "כשם שהתפילה מתעכלת ומתהפכת לתורה, כך בכל געגוע טבעי, ובפרט באהבת האומה וקנייניה, מאירות אותיות התורה.\n"}, {"id": 930, "paragraph": "כל רעיון מצויר, כל זמן שהוא פועל בצביונו על היחיד או על הציבור, אין פעולתו נאמנה, ואינו בא עדיין לתעודתו. הקוים המגבילים שלו הם מעכבים בעד נשמתו הפנימית. כשם שאין הגרעין צועד לעשות פרי כי אם לאחר רקבונו, שהוא איבודו השטחי, שרק הוא מביאו לידי תחייתו העמוקה, כן אין מחשבה גדולה באה במילוי נשמתה כי אם לאחרי שקויה החיצוניים מתטשטשים. אז נשמתה משתחררת, והיא פועלת על החיים וההויה בהדר גאונה. ומכאן יש מקום לטעות. זחוחי לב באים לפעמים, ומרקיבים גרעינים חיים בדרך מלאכותי, בזדון לב או בפתיות של משוגה, וחושבים בזה להחיש את שחרור נשמתם, ולהקדים את הצמיחה הרעננה הבאה מכחם. אבל זהו טעות מוחלטת. אלה המתנשאים להעמיד חזון ונכשלים, לא ידעו ולא יבינו כי רק כח היצירה הכללי, כשהוא מרקיב את הגרעין, הוא משחרר את הנשמה הפועלת וקוראה לחיים עליונים פוריים, אבל לא אותה החבלנות הקטנה של שועלים קטנים מחבלי כרמים. אחזו לנו שועלים, שועלים קטנים מחבלים כרמים, וכרמינו סמדר. \n", "summary": "כל רעיון פועל כראוי רק כשמתבטלת הצטיירותו החיצונית, אך הרקבת החיצוניות בצורה מלאכותית, אינה מועילה אלא מזיקה.\n"}, {"id": 931, "paragraph": "וכשהנשמה מתגלה בגאון עוזה, בהדרה וכבודה, מלאה היא את כל היש, הכל בה חקוק, חרות בכתב קודש לאלהים, קרני אורה כל מלאו. והופעות מלאות עז, שלות עונג וחדות עולמים, אלה על אלה משתפכים, אלה על אלה מתעלים. ובגויה היא לא סגורה, רק אחוזה בקצה שרוך נעליה, כציפור שטה ברחבי שחקים, קשורה בחוט משי דק, ארוך לאין קץ, אשר לא יעצור מאומה את מעופה. רק אם תגביה אבר הגבה למעלה מאד מאד, יזכירנה לבלי נתק את חוט המשי הדק, יקר הערך, המענב אותה אל מרכז אוצר חושיה ורגשי גוייתה, מתוך זהירות של עדנה רוממה, מלאת הוד קודש, רצופת ענוה ושירת חסד ורחמים, אהבה וכבוד. דמות דיוקנו של הלל הזקן, הנפש התמה, המלאה חכמה ומחשבה רחבה, העמוסה ענוה ורוחב לב, החשה את חובת הכבוד לעצמה ולגופה, וזיקוק החמלה אל עצמיותה, באותה העדינות של צדקה ורחמים על כל דורש עזרה. ומה איקונין הללו שמעמידין אותן בבתי טיאטראות ובבתי קרקסאות הממונה עליהן מורקן ושוטפן, אנו שנבראנו בצלם ובדמות על אחת כמה וכמה. ניזל ונגמול חסד עם הדא אכסניא, דא נפשא דגבן. גומל נפשו איש חסד.\n", "summary": "הנשמה בגדלותה משוחררת מכבלי הגוף, אך שומרת על זיקה וכבוד אליו.\n"}, {"id": 932, "paragraph": "והצדיק תמיד עומד בין האלהים ובין העולם, מקשר הוא את העולם האלם, החשוך, להדיבור והאורה האלהית, כל חושיו של צדיק אמיתי נתונים הם להקישור האלהי של העולמות כולן. תאותיו, חפציו, נטיותיו, הרהוריו, פעולותיו, שיחותיו, מנהגיו, תנועותיו, עצביו, שמחותיו, צעריו, ענוגיו, כולם בלא שום שיור הנם אקורדים של המוסיקה הקדושה, שהחיים של האלהות, בהיותם מפכים בעולמות כולם, נותנים על ידם את קולם, קול עז. נשמות לאין קץ, אוצרות חיים לאין תכלית, הממלאים את כל היש, רק הם בהתאמצם לעלות מתחתית עומק שעמום שפלותם לרוממותה של חדות החופש האלהית, מקור העדן והעונג, הם הם הדוחפים את כל מפעלות הצדיק, אשר הוא תמיד מכהן בעבודת הקודש, שכל חייו הם קודש לד'. אמת גדולה חיה בלבו, גבורה חיה ומנצחת ערה בנשמתו, והוא חש את גדלו והוד גודל חפצו, ולפי גדולתו רבה ענותנותו, פחות מניצוץ של רשף קליל נגד מרחבי כל עולמים הוא בעיניו באמת נגד הגודל של תפארת אלהים חיים שמפעם תמיד ברוחו. אהבה אין קץ לאלהים היא משוש גילו, וחבה פנימית לכל היצור, ידידות נאמנה לכל הבריות, ואהבה מסורה לכל דרגותיה, למשפחה, לחברים, לעם, לאדם, לחי, לצומח, ולכל יש ומצוי, היא חקוקה בכל מלא צדקה במורשי לבבו. גבורת שמים וכבוד מלא אונים מלאים הם כל שרעפיו, ודבורו נחל עדנים, מלא חיים ומפעל, אומר ועושה, גוזר ומקיים. ותגזר אמר ויקם לך, ועל דרכיך נגה אור.\n", "summary": "הצדיק עומד בין האלוהים ובין העולם, ונטיותיו הם האקורדים של חיי האלוהות בעולם, ופעולותיו נדחפות מעבודת כל הנשמות.\n"}, {"id": 933, "paragraph": "המחשבה, והיצירה הרוחנית בכלל, צריכה היא לרוח אהבה, עם חוש של עונג אצילי. אבל ההתגשמות המעשית של החיים הרוחניים, זוהי הקדושה שבחיים, צריכה היא לגבורה. ורוח הגבורה הנועד להפראת היצירה העליונה עד כדי הוצאת תולדות מעשיות, נושבת היא מתוך העז העליון בחסד הגנוז, ששם שרוי העדן של העונג האצילי, רוחב הדעת ושלות המחשבה, השוטפת מתוך עצמותה שטפי פלגים של אוצרות חיים, מלאים הוד והדר, גדולה וקדושה, תפארת ומלכות, שכל הצער הגדול והחבלים של הלידה הרוחנית מתהפכים על ידם למקורות של עונג נעים ונפלא, זיו חיים, המחיים גם כן את המות, ומהפכים את כל בהלותיו למגדל עז ומבצר מלא בטחון ואומץ לבב. עז והדר לבושה ותשחק ליום אחרון.\n", "summary": "התגשמות  החיים הרוחניים זקוקה לגבורה, הנושבת מתוך העוז העליון שבחסד הגנוז, הממתיק את צער ההתגשמות.\n"}, {"id": 934, "paragraph": "האחדות הגדולה, שצדיקים טובים, אדירי הקודש, מרגישים בעצמם מרוב אהבתם את כל היצור, שהיא הולכת ומתרכזת בצדיקי ישראל באהבת ישראל האידיאלית, היא ממשכת אליה את אור החיים ויסודו של כל יחיד ויחיד, ומהפכת את כל הנטיות היחידיות והמעשים שלהם לטובה ולקדושה. מרוב תשובה מאהבה של אנשי מופת הללו, מתהפכים כל הפשעים לזכיות, ואור החיים היותר רוממים וקדושים מאיר על ידי כל פעולה וכל שיג ושיח של כל יחיד ויחיד שבישראל, והוא עומד הכן להתגלות בשעת הכושר, אשר מהרה יבא ויגלה ויראה. והיה בימים ההם ובעת ההיא נאום ד' יבוקש את עון ישראל ואיננו, ואת חטאת יהודה ולא תמצאינה, כי אסלח לאשר אשאיר. בכח עליון של אחדות מאירה זו, היא סגולת הסליחה לכל חטא ועון, המיוחדת לצדיקים בני עליה. אמר רבי שמעון בן יוחאי, יכולני לפטור את כל העולם כולו מן הדין, ואלמלי אלעזר בני עמי מיום שנברא העולם ועד עכשיו, ואלמלי יותם בן עוזיה עמנו מיום שנברא העולם ועד סופו. וכל בר לבב ידע וישכיל, כי כל פלא היותר עליון איננו כי אם התגלות זעירה של החסד האלהי, שאין קץ לטובו, אשר צדיקים רמי מעלה מסירים באור נשמתם את הקיר החוצץ של החולשה האנושית, המבדלת ביניהם ובין האלהים וטובו.\n", "summary": "תשובת הצדיקים הופכת את חטאי העולם לזכות, על-ידי אהבתם וקישורם לעולם כולו, ובייחוד לישראל.\n"}, {"id": 935, "paragraph": "כשהספרות של חול וכל סיגיה עמה הולכת ומתפשטת, מתרחבת ומתגדלת, יוצאים מן הכח אל הפועל, בכתב חרות ובאר על הלוחות, כל הגיוני רשעה נבלה. וכל השמרים שבנפש האדם, כשהם משתפכים החוצה, כחם כהה, ורשעתם מתבררת, ובזה הרשעה אוכלת את עצמה, הכסיל חובק את ידיו ואוכל את בשרו. כל מחשבה נצחית קדושה, כל מה שהיא יוצאה אל הפועל, היא יותר מתחזקת, הודה הכמוס הולך ומתגלה, ואמתה החזקה הולכת ומתחורת. ולעומת זה כל מחשבה פסולה, אשר רק עד ארגיעה לשון שקר, כל כחה תלוי רק כל מה שהיא יותר עלומה, והיה במחשך מעשיהם. והסתה של עבודה זרה ואבזרהא היא בסתר, וכל מה שהיא יוצאה יותר אל הפועל, הרי היא מתנולת, וכחה מתבטל. ולא עוד, אלא שעל ידי שהחוצפה מגלה היא בבירור את כל הגיונותיה הכמוסים, מתעוררת הקדושה הכמוסה בלבם של ישרי לב וחושבי מחשבות קדושות עליונות, להביע גם היא את הגיונותיה בבירור, והולכים על ידי זה רזי תורה ומתגלים, ואור גדול מופיע בעולם, אור חדש על ציון תאיר ונזכה כולנו מהרה לאורו.\n", "summary": "כשהרע מתבטא בבירור ויוצא אל הפועל – כוחו נחלש, והוא מעורר את הצדיקים להתבטא כנגדו בבירור, והקדושה היוצאת אל הפועל – כוחה גדל.\n"}, {"id": 936, "paragraph": "הנשמות הגדולות, ספוגי האור של החפץ העליון הטוב, ושל המחשבה והשירה הרוממה, הם הם הנותנים לכל האנושיות כולה את צורתה הבהירה האידיאלית. ולא רק מפני שהחשבון החיצוני מראה ככה, כלומר שיש להאנושיות במה להתקשט, בזה שהיא מראה באצבע על בחירי בניה, אלא פשוט שמצד התערובת התדירית של הוית החיים ופעולתם, הנשמות פועלות זו על זו פעולות נשגבות, שהעתיד מחכה להופעת המדע שיגלה בבירור את ערכן ומהותן של הפעולות הנשגבות הללו, ויראה את הצינורות ההולכים מנשמה לנשמה בדרכי אצילתם. ונמצא שכל עדין וכל טוב שנמצא בעולם בכללו, מושפע הוא מאוצר הטוב של החלק היותר טוב ומרומם, קדוש ונעלה, שבאנושיות. ממילא מובן, שכל מה שיתאגד הציבור האנושי יותר אל אותם המקורות של החיים הרעננים והעדינים, משוקי טל החיים העליונים, בחירי העולם, ישרי לבב, הצדיקים והישרים, ככה יוסיפו אושר וגדולת חיים. הפגימות של החיים בפנימיותם, המרירות המחפירה ומעליבה את האדם מצד חולשתו המוסרית, המחשכת את עיניו, וגורמת לו להביט על כל העולם כולו במבט של יאוש מלא רוגז וקלון, כל אלה הם תוצאות הנתיקה, שמתנתק החלק הזיבורי של האנושיות מהעידית שבו. וימים באים, שתשים הדימוקרטיה אל לבה, שאושר הכלל כולו תלוי בהדבקות הטהורה שיתדבק ההמון בכללו לאצילי הרוח, ועל פי מדה זו יתרחבו חוגי הזכיות של הראשונים, וחייהם יתמלאו ענין. מובן הדבר, שאצילות הרוח אינה תלויה במצב מיוחד של הקנינים המוסכמים, אבל בכל זאת תלויה היא הרבה בכשרונות, ובבחירה היוצאת אל הפועל על ידי שימת לבב לעיבודו של הצד המוסרי בפרט שבאדם, וצדו הרוחני בכלל, ביחד עם התאמתו הגדולה של היחיד אל הציבור הגדול. שהוא עצם מעצמיו, וקישורו החי עם הטבע הכללי, שהוא נשוא בחיקו. אבל כל אלה הנם רק בתור שלבים לסולם, אשר ראשו מגיע השמימה, אשר עליו יעלו מלאכי אלהים, גדולי הנשמה, שהם נושאים במרחב אישיותם את נשמת כל היצורים שיש להם עמם זיקוק של אחוה ואחדות באיזה צד ואופן שהוא, וכפי המדה שהאחדות הזאת מתגדלת היא ומתבלטת ביותר, וקובעת את מרכזה במעמקי החיים, בה מתעלה היא הנשמה הכללית והפרטית של ההמון כולו, החש את נחל עדניו בתפארת גדוליו, שרי קדשו, ואשיות כבודו.\n", "summary": "הצדיקים נותנים לאנושות את צורתה האידיאלית על-ידי דבקותה בהם, וכל תיקוני המוסר אינם אלא שלב המכשיר עליה זו.\n"}, {"id": 937, "paragraph": "מרוב התפשטות החסד יוכל היסוד המוסרי להתרופף. אף על פי שלגבי חסידי עליונים, אשר על פי הדרגה ועבודה נפשית וגופית גדולה, עלו עד למרומי ההכרה של החסד הבלתי גבולי, של אור עליון וטובו, אין לחוש לקלקלה מוסרית, שמורים הם גדולי עולם הללו מכל חטא, ורגלי חסידיו ישמור, אבל ההשפעה של הלימוד וההסברה של אור החסד תוכל לטשטש את המחשבה המוסרית של מקבלי הלימודים הנכבדים. וזהו סוד היסורים הנפשיים המזדמנים דוקא לאותם המתאמצים לעלות במעלות החסד היותר גבוהות, לברר להם שעם כל הכלליות הרחבה, שעל ידה החזיון של ההויה זורח בהדרת טובו ונעימות חסדו, יש עדיין זיקוק פרטי התופס מקום גדול, והוא מוגבל בגבולים, שהם מבדילים בין איש לאיש וקניניו, בין עם לעם ושאיפותיו, וקל וחומר בין הטוב והרע, בחיים ובמעשה, בין אור לחושך, בין קודש לחול, בין ישראל לעמים, בין יום השביעי לששת ימי המעשה, ואפילו בין קודש לקודש, בין חיין לחיין דחיין. ועל יסוד הבדלה עמוקה זו, הולך הדעת ומתרחב, מתבהר ומתענף, וממלא את כל החדרים בהון יקר ונעים, שעל גביו אור החסד העליון, הממולא זוהר תפארת, הולך וזורח בגאון הודו, והוא נעשה בנין מתקיים לדורי דורות, עמוק מעמקי תהומות, ומושרש בשרשים עצומים. וחסד ד' מעולם ועד עולם על יראיו וצדקתו לבני בנים, לשומרי בריתו ולזוכרי פקודיו לעשותם.\n", "summary": "החסד בהתפשטותו עלול לפגוע במוסר, המכיר בגבולות ובחילוקי המדרגות, והייסורים הבאים מכך לאוחזים בו, מבררים אותו.\n"}, {"id": 938, "paragraph": "כמה נאה היא המחשבה הסודית על דבר האצילות האלהית בתור מקור כל ההויה כולה, כל החיים, כל היופי, כל העז, כל הצדק, כל הטוב, כל הסדר, כל ההתעלות. מה גדולה היא השפעתה של מחשבת אמת זאת על כל מהלכי החיים, כמה עומק של הגיון עליון יש בה, כמה הוד נערץ של מוסר, ומבוע של יצירת נשמות עליונות, קדושות, כבירות וטהורות, יש בה. האצילות האלהית, היותה, ומהוה את הכל, אין קץ לחופש שלה, אין סוף לאחדותה, לעשרה ותמותה, לזהרה ושפעת כחותיה וגוניה. כל ימי השירה, כל פלגי נחלי ההכרה, כל עזוז החיים, כל השחוק ושמחת העדנים, הכל ממנה הולך ונוזל, בכל היא משפעת את הדר נשמת נשמתה, בכל מורד עמוק עד עמקי תהומות מגעת הופעתה, כבודה ותשועתה. הרצון התמים והבהיר של האדם כבר הוא תופס קצה זיוה. הולך הוא ומתעלה, מעלה עמו את הכל, כבוד אומר כולו. לביתך נאוה קודש, ד' לאורך ימים.\n", "summary": "המחשבה הסודית על האצילות כמקור ההוויה התמידי, היא מקור החופש והשירה בעולם.\n"}, {"id": 939, "paragraph": "כיצד היא הקדושה. מאירים את הדעת בבירור ההכרות היותר טהורות ועליונות, מתוך מילוי האורה של ההכרה בא החפץ הקבוע להיות תמיד שרוי בספירה כזאת שחיי הרוח העליונים שולטים שם. מתוך התגברותה של ההכרה, המכה גלים בתהום החפץ, מתפתחים רשמי הענוגים העליונים. הקישור הנפשי לצורה של חיים רוממים הולך ומתחזק, עד שמרכז החיים הולך ונקבע במרומים הללו. חושי הבשר הולכים ומתעדנים, וכל המשך הנאה שלהם מתמזג בהופעה של אצילות קודש, עד ששלהבת החיים ועֵרותם נעשה כולו קדוש ונשגב. החיים הרגילים אינם מתבטלים מתכונתם, השיג והשיח האנושי הרגיל, חיי הגוף היחידי, וחיי החברה, הנימוס והכבוד, אינם מתטשטשים, אבל הם עולים במעלה אידיאלית. מהות החיים מתרוממת, מגמתם מתקדשת. הרצון לטוב עליון, כללי ומקיף, ועם זה גם פרטי וחודר, הולך ומתבטא בביטוי חי בההגלמה המעשית. הגודל של החיים האלהיים, חיי הקודש שבמציאות, חיי הנשמות, המלאכים, החיים הצורתים, שהוד היושר, ותפארת הגבורה, המרופדת בצדק ואמת, רקומים בהם, הולכים ומשתלמים. והאדם כולו נעשה בכל הרגשותיו, מחשבותיו, רצונותיו וחפציו, מדותיו, תאותיו, הרהוריו, וחזיונות דמיונו, כולו מלא שרשים איתנים, שיונקים מכל ההויה הטבעית ושלמעלה מן הטבע, שמתמימים את החיים המוגבלים עם החיים שלמעלה מכל גבול, שעושים תמיד את האדם היחידי לכח מרכז את הכל, בלהט אידיאל קבוע, רם עד אין קץ, וחובק את כל, עד בלי אבד גם ניצוץ קל. ויושר אלהי, ואמת שמימית נצחית, ומוסר אנושי, ודרכי שלום ונועם, מתלכדים יחד. ומעלה אחר מעלה באה ההכרה של חפץ ד' בעולמו, של אידיאל היצירה הכללית, עד לידי התגלות של מקור למגמה, הנאותה לפי גדלה לקשרה בקשר של מבטא הרצון, שאנו כבר באים למצב של חופש כזה ליחש אותו לאלהי מרום, יוצר כל, שאין חקר לגדולתו. ותואר הגודל מתמלא מפגימותיו, והולך ומרוה נחת את האדם, המלא אושר אלהי בכל תוכן חייו, ואת כל היקום העומד ברוח חכמת אלהים חיים.\n", "summary": "הקדושה באה מהארת הדעת וההכרה, המרוממת את שלהבת החיים על כל דרגותיהם, וגורמת לאדם לרצות לקשר את הכל למקורו.\n"}, {"id": 940, "paragraph": "בעלי הכשרון העליונים, בחירי הדורות, לוהטת היא נשמתם בשפע אורותיה. הררי אש מתרוממים ברצונם, ונחלי שלהבות בהגיונותיהם ושאיפותיהם. כשהם במנוחה חיצונה, לבם בקרבם הולם, פוחד מרב טוב אידיאלי, מרב הרגשה של הצמיחה הרוחנית ההולכת ומתגברת בעוצם קדושת רצונם, יום ליום יביע אומר. כי עצום עושה דברו, שמעצים כחם של צדיקים לעשות רצונו.\n", "summary": "בעלי הכשרונות העליונים, נשמתם ורצונם והגיונותיהם לוהטים, גם בזמן מנוחתם.\n"}, {"id": 941, "paragraph": "בעלי הנשמות הזכות, שהמחשבה פועלת בהם בתדירות באופן בהיר, בולעת היא אצלם את כשרון הדיבור, ועל כל פנים את הנטיה ואת החפץ של דיבור. מרגישים הם בכל דיבור מעמסה ודחיקה על המרחב הגדול של החופש שבמחשבתם הפוריה, השולחת תמיד קרני אורה לעברים שונים. אם יזדמן הדבר שירדו מרוממות מעלתם, וידברו דיבורים בהרחבת פה כאחד האנשים הרגילים, ירגישו בעצמם צער ועלבון גדול, על אשר צערו את נשמתם העדינה על ידי כבישת מעין החי, הזורם בעז גאון, של המחשבה המלאה בהירות עליונה. ותכסיסם הרגיל הוא, שיהיו הדברים שהם מוציאים מפיהם ספוגים ברטיבות הלח של המחשבה הנאדרת בקודש, ואינם שחים שיחת חולין מימיהם.\n", "summary": "בעלי המחשבות הזכות מצטערים בבואם לצמצם מחשבותיהם בדיבור, וכשהם צריכים לדבר, הם מספיגים דבריהם במחשבות קודש.\n"}, {"id": 942, "paragraph": "בכל גאונות רואה העין הבהירה, החודרת אל התוכן הרוחני המסבב את הפעולות, את הוד הרוח הגאוני בעצמותו, בכביריות חילו, בפאר תפארתו. בגאונות החסד של נדיב גדול, שהחסד וההטבה הם משאת נפשו ונזר חייו, מכירה ההסתכלות הפנימית את זיו החסד מצד עצמו, שהוא דבר יותר יקר ומרומם, יותר נשגב ונעלה, מכל הפעולות של החסדים וההטבות המתגשמות במעשה ובפועל. מאושרים אנו כולנו אם אור של חסד זורח בקרבנו. מאושר הוא העולם, מאושרת היא האנושיות, ומאושרת היא האומה, כשחזיון של נדיבות גאונית מתגלה באחד בבניה. רוח הקודש של הנדיבות אוצר חיים הוא, שנותן שיווי אדיר לכל, נשמת חיים לכל נפש יחידית שבאומה, ומעטר אותה בכללותה בעטרת תפארת לנצח. וגאונות החסד הזאת מתגלה לפעמים אצל עניי ארץ, רק שהוד הקודש של חיי החסד שוכן תמיד בלבבם פנימה, ולפעמים יוצא אל הפועל בנדיבות מעשית. כשיפגש הכשרון הנדיבותי את היכולת לזה, בהתגלמו בפועל, יפליא רוח זה יותר, אבל מעריכי החיים בערכם האמיתי, הוגי הדעות וחושבי המחשבות בטהרתן, יכירו את הדר החסד, גם בהיותו מעולף בצעיפים רבים של חסרון יכולת להגלות.\n", "summary": "כשרון החסד ותכונותיו ניכרים ופועלים יותר מביטויי הוצאתו אל הפועל, ביחיד ובאומה.\n"}, {"id": 943, "paragraph": "יונקים הם הרעיונות, המחשבות והרגשות אלה מאלה, ויונקים גם כן התוכנים החיים הרוחניים של כל איש מחבריו ומבני סביבתו, ממשפחתו, מעמו, ומהציבור האנושי כולו, הכל לפי הערך של הריחוק והקורבה. ההרגל הטהור בהכרות רוחניות, מביא את טביעות העין הרוחנית, להכיר את המשך של צינורות הרוח הללו, שדרכם היניקות הולכות ומשתפכות.\n", "summary": "הרעיונות, המחשבות והרגשות, יונקות אלו מאלו, ומסביבתן הקרובה והרחוקה, ובטביעות עין רוחנית מכירים את דרכי יניקתן.\n"}, {"id": 944, "paragraph": "ההכרה האלהית מוזרחת היא באדם על פי תכונת עצמות החיים שלו. ומנקודה זו הולכים הקוים ומסתעפים לצד הרום, אבל לעולם נושאים הם את הרשמים של מקורם הצר, שהיא התכונה העצמותית של המכיר, ומבשרי אחזה אלוה. ומזה באה החובה של הזיקוק המוסרי העליון, הטהור, מצד ההרמה המוכרחת של ההכרה האלהית, שהוא כל החיים ואופיו. מכירים אנו לפי זה כל ירידה מוסרית לגדופה תדירית, וכל עליה וטהרה לתהילה מתמדת, תהילתו בקהל חסידים.\n", "summary": "ההכרה האלוהית זורחת באדם לפי תכונת עצמות החיים שלו, ולכן פגם מוסרי הוא גידוף כלפי מעלה, ועליה מוסרית הנה תהילה.\n"}, {"id": 945, "paragraph": "התפילה היא מחיה ממש את הרוח. הבעת הרצון, כשהוא מכוון כלפי האלהות, בהוד הקדושה והאצילות העליונה, שכל רמי נשמה חשים את הדר כבודה בגלוי של הכרה והרגשה חיה, וכל קטני נפש מרגישים הערצה עליונה בנקודת החיים היותר פנימיים ועצמיים שלהם על ידה, אף על פי שלא יוכלו להביעה, ולהסביר אף קצת ממנה, הבעת רצון כזו, מאיזה מבוקש שיהיה, מאיזה צורה של שבח ותהילה שתצוייר, מאיזה תפילה והשתפכות נפשית שתבולט, הכל מעורר את כל מקור החיים של החיים הרוחניים, הגנוז בחביונה של הנשמה, ואת כל יחוסה לכל מלא העולמים, וקנין של הויה יותר מטוהרה, יותר מפוארה וחזקה באשיות רוחניים, מתחדש בנשמה. כמה גדול הוא הערך של תפילת ישרים, כמה ראוי הוא להעולם התרבותי שיהא צמא לתפילה זכה, כמה צריכה היא ההתקדמות לפנות את כל המכשולים המונחים על ארחות התפילה, כדי ליהנות מזיו של מעלה הגנוז בה. וזה בא יבא. זאת היא עבודת ישראל בעולם, קולו של יעקב יחגר ממסגרותיו, ויבא לרוממות שאיפתו. מחנך הוא את עצמו לטיסה עליונה, כגוזל רך בתחילת אביב חייו. כל תפילת ישראל וכל תהילותיו, מאז מקדם עד בא תור השלמת אופיו, כולה מסה אחת גדולה, להוציא אל הפועל את הכשרון העליון של הוד התפילה וגבורת חייה על כל הנשמות ועל כל המעשים. ובא יבא המועד, יום גאולה וישועה, והביאותים אל הר קדשי ושמחתים בבית תפילתי, כי ביתי בית תפילה יקרא לכל העמים, וכל הנשמה תהלל יה הללויה.\n", "summary": "התפילה מחייה את הרוח, על-ידי הבעת הרצון כלפי האלוהות, ותפילות ישראל שבכל דור, מעלות את הכשרון העליון של התפילה.\n"}, {"id": 946, "paragraph": "כשמזדמן הדבר וצדיק עובד, שיסוד חפצו התדירי הוא התעלות החיים להאורה האלהית, להשלמת הכל והשלמת העדן של מקור הכל, העושה תדיר נחת רוח ליוצרו, בהרגשתו, בשכלו, בדעתו ובפעולותיו, אם להט הרצון, המקושר באיזה קשר עדנה עם הבהמות הטבעית, נטה מדרכו הסלולה, והנטיה הגופית נצחה בעת התעסקו בפעלה הגופני, ביחוד בשעתא דמיכלא, שהיא שעתא דקרבא, עת אשר מתנגשים כחות החיים הרוחניים עם הכחות הבהמיים בהתגלות פעולותיהם – מיד אחרי הסעודה שב הוא ומתקדש למפרע, מרים את הנטיה אשר הושפלה, וזרמי החיים אשר נטו אל ארץ תחתית, והתקשרו עם יחושיהם, מתרוממים בשובם לשמי רומם בעוד רכוש גדול של ערכי חיים, עמוקים מני ים.\n", "summary": "אם הצדיק נופל באכילתו, מפני שהנפש הבהמית הטתה את רצונו, הוא שב מיד ומתקדש למפרע, ומעלה את כוחות חיים שנפלו.\n"}, {"id": 947, "paragraph": "התשובה הגדולה, שתחיה את האומה ותביא גאולה לה ולעולם, תהיה תשובה שנובעת מרוח הקודש שיתרבה בה. הכשרון של הנבואה במקורו, קודם שהוא מתפתח במילואו, הרי הוא רוח הקודש, אשר נזדווג לישראל בתחילת מטעם, ורוחך הטוב נתת להשכילם. ורוח קודש זה אינו סר מבחירי האומה, מפעם הוא בכל ישרי לב לפי שיעור וערך מיוחד, לכל אחד לפי מדתו. מרומם ומעדן הוא את רוח גדולי דעה, חכמי לב העוסקים בתורה לשמה, גדולי הנדיבים, שכל המשכת חייהם הרוחניים הוא נחל גדול של טוב וחסד, משוררים מלאי רוח מוסר וקודש, חושבי מחשבות טובות על ישראל ועל העולם כולו. ורוח הקודש ביסודו הכללי גנוז הוא באוצר החיים הגדול של הנשמות העליונות, החשות את הוד רזי תורה, ואת שפעת יקרת פנימיותה של העבודה האלהית בהדרת גדולתה, המקשיבים קול קדושת החיים, וזמירות פרקי שירה מן השמים והארץ וכל אשר בהם, מימים ותהומות וכל מלואם, מנשמת כל יצור, ומרגישי כל מרגיש, המתעלים ומתרוממים ברוממות האחדות העליונה, בעשרה הגדול, הנערץ והמבהיק. גנוז הוא רוח הקודש בנקודה הפנימית העזיזה של נשמת ישראל, חתום וטמיר הוא באוצר המהותיות הישראלית, שהקודש האנושי כולו הוא סגולת סגולתה. בגבור כח ישראל, הקדושה מתגברת, בכל מקום שפעולת ישראל חיה, אור אלהי אמת מתלהב, מאיר ומגיה. עומק חסד עליון זה, זיו ברק מתנוצץ בצחצחות עליונות, בכל אופן שהוא מתגלה, אפילו בדרך טבעית פשוטה, אפילו במשאלי החיים היותר רגילים, ואפילו בשעת קלקלה וחטא, אור האלהי איננו כבה, ונצח ישראל לא ישקר ולא ינחם.\n", "summary": "תשובת ישראל תבוא מתוך רוח הקודש, שאינה סרה מהם לעולם, ומתגלה בבחיריהם על-ידי רזי תורה.\n"}, {"id": 948, "paragraph": "השאיפה, במובן האצילות שלה, היא מזיגה של השכל והרצון, כשהם מתאחדים ביחד לצד הטוב האידיאלי. וכל זמן שהשכל והרצון הנם יסודות מופרדים זה מזה, אף שיהיו מתחברים לפעמים התחברות שכונית, עדיין לא תצא השאיפה האצילית אל הפועל, כי אם יהיה לפעמים איזה רצון טוב, מואר בהכרה טובה ומבוררת. אבל מדת הקדושה העליונה, שהיא השאיפה האצילית, באה אחרי שהשכל מתמזג עם הרצון, עד שאין להם כלל אותו הטבע ואותה התכונה שיש לכל יסוד מהם בפני עצמו, אלא אור של איזה מה חדש יוצא ממיזוגם, בצביון של דעת המלא תפארת, המופיע נשמות יסודיות לבנין עולמים עדי עד.\n", "summary": "השאיפה האצילית היא מזיגה של השכל עם הרצון, המביאה למהות חדשה בעלת אור חדש (\"דעת\").\n"}, {"id": 949, "paragraph": "אי אפשר להבין את פליאת הרצון של האדם, בכל פאר חופשו, רק בתור ניצוץ אחד מהשלהבת הגדולה של הרצון הגדול שבכל ההויה כולה, הופעת רצון רבון כל העולמים ב\"ה. בהתקדשותו של הרצון, הרי הענף דומה לשרשו הגדול, יונק ממנו ומתחבר אליו, ומתמלא מאורו שפעת חייו, מתמלא אותו המילוי הנצחי והשלם שלו. ובהעתק הרצון הפרטי, בהשתקעותו בהקטנות והפרטיות של השביה החלקית שהוא אסור בה, הרי הוא מנתק את רצונו ממקור החיים שלו, ומביא בזה אפסיות, חלישות כח וחשכה, על מהותו היותר פנימית של עצמיותו, שהוא רצונו, שהוא כבודו. וכל עמל המוסר, וכל ההופעות הרוחניות שבעולם, מכוון הוא למטרתה העליונה של גאולת הרצון, והשבתו למקור חייו היסודיים, להשתל בבית ד', לשא ענף ופרי, ולהציץ ציצים ופרחים, ורב תבואות, להתאחד באחדות שלמה וחיה באמתת הרצון הכללי, שהוא אור ד' וכבודו אשר בנשמת היקום כולו.\n", "summary": "כוחו של הרצון האנושי, תלוי ביניקתו מהרצון האלוהי, ומטרת כל המוסר היא להגביר יניקה זו.\n"}, {"id": 950, "paragraph": "נשמה עליונה, מלאה רוח הקודש, יורדת על בחירי בני אדם, קדושי ישראל הצדיקים, בעת שהם באים לאכול את סעודתם, זה השלחן אשר לפני ד'. התרוממות נפשם מתגברת למעלה למעלה, ומרוב זיו חיים העליונים מתגלה גם כן הדר נצוצות החיים המפוזרים בכל דבר אשר יאכל, והכחות הכמוסים של השכל, הרצון, השירה האלהית וההכרה העליונה, שבמצב תרדמה וקפאון הם נמצאים בכל היצור, הולכים הם ועולים, ומתאחדים בנשמתו הגדולה של קדוש עליון, והעולם כולו מתמלא אור ושמחה. וכל הנהנה מסעודה שתלמיד חכם שרוי בתוכה כאילו נהנה מזיו השכינה.\n", "summary": "הצדיקים מעלים באכילתם את כוחות השכל, הרצון והשירה, הנמצאים בכל היצורים במצב תרדמה.\n"}, {"id": 951, "paragraph": "מחשבות עמוקות וחודרות בדבר קדושת האכילה, בצורתה האידיאלית-ריאלית, העולה למעלה מכל ערכים מוסריים מוגבלים, שכל כחם הוא רק בההצגה הנפשית של המושג הסוביקטיבי, היא רק נחלתן של ישראל, הרחוקים מגורלו של עשו, באמרו הלעיטני נא. אשרי העם שככה לו, אשרי העם שד' אלהיו.\n", "summary": "קדושת האכילה של ישראל, בצורתה האידיאלית-ריאלית גדולה מהמוסר הסובייקטיבי של בית עשו.\n"}, {"id": 952, "paragraph": "חטא הארץ, שאין טעם עצו ופריו שוים, הוא הגורם לכל השינויים של הדרגות, שיהיו באופן מנוגד זה מזה. ובעולם המוסרי והחברותי הוא היסוד לשינויי הדיעות שבין האנשים שתפקיד חייהם הוא הרוחניות, המדע, האמונה, התורה והמוסר העליון, ובין האנשים שהממשלה וההנהגה הוא גורלם, הנדיבים, הגבורים, המלכים, וכל ההמון כולו. אכילת הצדיקים, המרימה את יסוד החיים הכמוס שבכח הארץ, היא מחזירה את הארץ לתפקידה, והדרגות מתחילות לקבל צורה הדדית, שתהיה מוכנת להתחברות האופיים של המעשיים והרוחניים בכל יסודי החיים.\n", "summary": "אכילת הצדיקים מרימה את כוחות החיים שבארץ, ומתקנת את הפירוד בין אנשי הרוח ומנהיגי החברה, שבא כתוצאה מחטא הארץ.\n"}, {"id": 953, "paragraph": "שנואה היא העצבות, מפני שהיא נובעת ממקור היותר משחת שבדעות וברגשות. הידיעה שהאדם, בהתגלותו בתור יצור בעל רצון, אופיו משתלם כולו בנקודת רצונו דוקא, האושר שלו הוא רצון טוב, כל קוי האושר וההצלחות הרוממות, שלב כל אדם כל כך עורג להם, אינם כי אם תולדות מנקודת חיים מלאים זו, נקודת הרצון הטוב, הקדוש והבהיר, ובתוכן זה דומה האדם בחופשו ליוצרו, ליוצר כל, בחפצו המקיף והחפשי מכל מועקה – כשידיעה זו מתבררת, מיד מוצא האדם את עצמו מלא חדוה, מסולק מכל עצבות. הוא מכיר שהוא אינו צריך כי אם לאמץ את רצונו לטוב, וזה מסור בידו בכל עת ורגע, ותיכף כשרצונו מתעלה, הרי הוא מתעלה, וכל הספירות העולמיות התלוייות בו מתעלים עמו. ואיך לא יהיה האדם מלא תמיד עז וחדוה, אם טובת הטובות, עושר העשירות, הצלחת ההצלחות, מסור ונתון בידו, והוא מושל בכל המכמנים הנפלאים האצורים באוצר נחמד ושמן זה. המחשבה שהאושר תלוי במה שהוא חוץ ליכולתו של האדם, ממה שהוא חוץ להוייתו וחוץ לרצונו, מחשבת פיגול היא, רשעות וסכלות היא מרופדת, והיא מעוררת את כל התכונות השפלות, וכל המדות הרעות שביסוד הרשעה, שכחת ד' וטובו, אורו וישעו, חכמתו, חסדו וגבורתו. על כן ישרי לב שמחים תמיד, שמחו בד' וגילו צדיקים, והרנינו כל ישרי לב.\n", "summary": "המחשבה על אושר הבא מחוץ לאדם מביאה לעצבות, ואילו ההכרה בערך הרצון והחופש שבהתעלותו, מביאה שמחה רבה.\n"}, {"id": 954, "paragraph": "כמה צריך האדם הרוחני להתגבר על עצמו שלא יתירא מדמיונו, ולא יתירא גם כן לפתח את דמיונו בעושר גדול, כדי שיהיה בסיס וכסא הגון לאור השכל העליון, שאוצר בקרבו את יסוד התפארת של חיי האמת.\n", "summary": "צריך להתגבר על היראה מהדמיון ולפתחו, כדי שהוא יהיה בסיס לשכל.\n"}, {"id": 955, "paragraph": "יסורים גדולים סובל בעל הנשמה הרחבה מצמצומה של המחשבה בפרט מיוחד. אבל הוא צריך להתגבר, ולסבול את היסורים הללו באהבה, שהם הם המביאים אותו לאושר היותר גדול. הקלת היסורים באה מהבירור שיתברר לו, שהדעת הכללית היא הדורשת את הרחבתה הבלתי מפורטת מפני עליוניותה, והבינה הפרטית היא כבר סופגת את כל הפרטים בבירורם המדוייק. וכשגלי הדעת משתפכים על הנפש, אז באמת צריכים לתן מקום לההפשטה העליונה, שאינה מגבלת שום תואר. אבל היא חולפת, ומניחה את השפעתה הגדולה באוצר הבינה, ששם השפעה זו עצמה מגלה את חופשתה על ידי השמירה הדייקנית של פרטי הדברים והגלמתם המוגבלת.\n", "summary": "בעל הנשמה הרחבה מתנחם מיסוריו הבאים מהתפרטות המחשבה שבבינה, בהכרתו שהדעת המופשטת היא המניחה את אוצרה שם.\n"}, {"id": 956, "paragraph": "הנשמה החפשית, ודאי שרק היא מגלמת את הגויה. רק נקודתה היותר תחתיתית, ועם זה היותר תמציתית מתוכיותה, היא הפועלת בתור פגישה וחדירה פנימית את המבנה הגופני. זה החלק הנמסר להאדריכליות הגופנית הוא נחשך מאורו החפשי, הרחב והמגוון ברב עשרו, והוא הולך ומתעלה בעילוי הגידול, הגשמי והרוחני, הולך הוא ומתאחד עם מקורו הרחב, עם אוצר החיים של הנשמה המופשטת. ובהליכתו זו הרי הוא מתקדם, מתמלא חכמה וכשרון, עד שמלא תפקידו בא לו בהתאחדו עם מקורו, שמוסיף בזה שפעת כח לו ולמקורו. כמאורע הנשמה ביחש לגוף ויצירתו, כך הוא המאורע בנשמת העולם כולו. ההויה בכל גדלה, הרוהני והחמרי, בעת היצירה בהתפעלה, עד לא הוקמה הבריאה בתיאוריה, הנשמה העולמית החיה והפועלת היא היתה האדריכל פועל הבנין. בהתגלמותה של היצירה נשפל ונאפל האור של כח זה, המטפל בדחיית פעליה. ובשטף הדורות והזמנים הולכת הנשמה העולמית ומתבררת, הולכת ומתאחדת עם מקור הוייתה, נשמת כל היקום. גודר פרץ, משובב נתיבות לשבת.\n", "summary": "כשם שהנשמה היא האדריכלית המגלמת את הגוף, ובהתעלות הגוף הוא מתאחד עם מקורו, כך גם יחס נשמת העולם וגופו.\n"}, {"id": 957, "paragraph": "העולם האלילי, העבר וההוה, עד כמה שהוא קיים, בכולו או במקצתו, בין השדרות האנושיות, שואף הוא להיות קשור אל הטבע כמו שהוא, בכל פנימיות נפשו ורוחו. החיים הטבעיים, בכל עזם, בכל קסמיהם, הם מגמתו האחרונה. אנחנו רואים את הטבע עם שמריו, והשמרים הללו, לא פחות ממה שהם קיימים במושג הגשמי, עומדים הם במושג הרוחני, במוסר, במהלך המחשבה והרגש, בסידור החיים החברותיים, ביחש איש לאיש ועם לעם, ובחזיון היותר עליון, על דבר גורל ההויה בכללה, ועל דבר הגורל של האישיות העצמית, של מה שהוא נצח וקיים ביחש להמהות האמיתית של העולם והאדם. הערכים של החיים, מהו עיקר וטפל, מה היא המגמה ומה הוא האמצעי והמכשיר, כל אלה יש להם מצד ההשתקעות במעמקי הטבע משפטים מיוחדים, שמובן הדבר שיש בהם כח וחיים, יחד עם סרחון של רשעות, וטשטוש אידיאליות של עדינות עליונה. הרע והכיעור ששרויים הם במעמקים של הטבע, עושים הם את פרים, מוציאים גפן סדום, ומפרים שדמות עמורה. אם אותו הקישור העליון, העומד למעלה מהטבע עם כל תערובות זוהמתו, לא היה מאיר בעולם, לא היתה כל תקוה לאצילות וגדולת רוח, יושר שלם, והכרות ברורות לטוב, ולאמת עליונה המתאחדת עם צדק טהור, להיות מופיעים בעולם להגיה חשכו. אבל כשם שגדול, רחב, עמוק, רם ונערץ הוא הטבע, בכל הקיפו ובכל העושר הגדול של מכמניו החמריים והרוחניים, כן, ועוד באין ערוך יותר מזה, עומד על גביו העולם הגדול שלמעלה מן הטבע, העולם שהוא כולו אצילות וטוהר, הר ד' ומקום קדשו. מפני העומק והגודל של כל אחד מהעולמים הללו, שהם כהררי אל לרום וכתהום רבה לעומק, כיון שהאדם מתקשר באחד מהם, הרי הוא מושכו אליו, עד שהקשר שלו עם העולם האחר מתרופף ונחלש. כך היא המדה בעולם הטבע, וכך היא המדה בעולם האצילות שלמעלה מן הטבע. אבל חולשה אנושית היא מה שלא יכול לקשר את עצמו יפה יפה עם הערכים כולם של שני העולמים, והרי הולך הוא האדם ומשתלם, הולכות הן הנשמות ומתבסמות, עד שיסתגל סוף סוף האדם להזיו המלא ולחוסן השלם של קוממיות, שהוא מצב של שתי קומות, קומת הטבע וקומת האצילות, בכל מלואם ושלמותם. האדם שלאחר החטא, שנטלו ממנו אורותיו, זיוו, חייו, קומתו, וכל יתרונותיו העליונים, נפל בפלחן הטבע, ואור האצילות הלך ונתרחק ממנו. נתקשר האדם עם הטבע, נתקשר עם טובו ועם רעתו. בא ישראל לעולם, התחיל לגלות אותו האור הגדול המנצח על הטבע, העומד ברוממות עדניו והדר זיוו. המגמה היא לתמם את שני החזיונות, הטבע והאצילות, אבל לא בא עדיין תור הגמר. רוחק ישראל מן הטבע, נעשה רפוי בקישורו אליו, ומצא את עצמו לקוי לעומת גויי הטבע. קנאת ריווי משאלות הבשר והטבע, בכל אוצריו, בכל יפעות קסמיו, הסיר אותו מן המסילה, ועד כה לא באה הרפואה השלמה לעולם. הננו הולכים ומתקרבים אל המטרה, חוזרים ומזדרחים עלנו קסמי הטבע, אחרי שכבר דולדל איגודנו עמו, חלקים רבים מאתנו נצדים ברשתו, והטובים והנבונים מעלים פנינים, מתקרבים אל הטבע ביפעת האצילות, מקשרים שמים וארץ יחד, מראים שאיפה של התקשרות מעשית, רצונית ואידיאלית, עם הטבע, בצביון יותר שלם מכל עם פולח לטבע הנטול מאור האלהי העליון המרענן אותו. הוד הגדולה הזאת גנוזה היא במשיחיות הישראלית, שהיא מלכות שמים וארץ יחדו, גילוי אור ד' עושה שמים וארץ, הקורא אליהם ויעמדו יחדו.\n", "summary": "ניתוק העולם מהטבע בא כדי לזככו מהטבעיות האלילית השפלה, וישראל עתידים לאחדו עם האצילות.\n"}, {"id": 958, "paragraph": "כל תוכן של גאוה, מלא הוא בפנימיותו מהתועבה של הדמיון שהאדם מרמה את עצמו לחשוב שהוא יכול להשיג את האלהות בעצמותה, במדתה העליונה שלמעלה מן המדות וקדם דברא עלמין, שזאת היא בכלל פסל ומסכה תועבת ד' ושם בסתר. וכל מה שהאדם הולך ומתגדל בתורה ובמדות טובות, במעשים טובים והרגלים ישרים, הרי הוא משיג יותר ויותר את גדולתה של ההשגה, שאשרה היא מה שמתברר לו תמיד בגוונים בהירים אותה הגדולה והתרחבות החיים שיש בבירור זה של ההכרה, שלא שייך כלל שום השגה ושום שאלה בהאלהות המוחלטה בעליוניותה, שהיא למעלה מכל שם, תואר, גדר, וכל נקודה רעיונית ומחשבתית בעולם. ואותה השלילה, הבאה מתוך עוצם החיוב, מעטרתו הוד ושמחה, ומלבשתו ענוה ויראה, ומכשרתו להיות צדיק, חסיד ונאמן, ומרחקתו מן החטא, ומקרבתו לידי זכות, ונהנין ממנו עצה ותושיה, בינה וגבורה. כי רק מדת השגה זו, הנעוצה בעומק ענות צדק, המבררת לאדם את אמתת מדתו ומדת כל הברואים כולם וכל העולמים לגבי צור עולמים, היא מביאה אותו להיות תמיד עוסק בתורה לשמה, כדי לרכוש לו אותו המעמד ההגון של היחש הרצוי של נברא לגבי בורא כל, של ניצוץ חיים אחד, שפוע מחסד מקור החיים כולם, לגבי מקורא דכולא, עקרא ושרשא דכל עלמין.\n", "summary": "המחשבה הדמיונית לתפוס את עצמות ה' הנה גאווה, והשלילה הבאה מעצמת החיוב מביאה לענווה ולעיסוק בתורה לשמה.\n"}, {"id": 959, "paragraph": "בשכל הטבעי ההולך ומתפתח בעולם, ועל פי השפעותיו בחיי החברה, במוסר, במדות, ברגשות ובנטיות, נמצא התוכיות הפנימית של הטוב. אמנם חסר לו הכח של פנימי פנימיות, שהוא יורד עד חיצוני החיצוניות כדי לקרא כל דבר בשמו, וזה נמצא רק בשכל האלהי הבא מקישור הקדושה, שהיא קשורה בסגולת שלמי אמוני ישראל, הקשורים בקשר התמימות של עטרת נחלת אבות. וכל עמל הכשרון העליון הוא לקרב את השמות אל התוכנים, להשרות את האורה העליונה של השם על הכח החי והרענן של התוכן, והיא עבודתו של אליהו בהשבת לב אבות על בנים ולב בנים על אבותם. \n", "summary": "השכל האנושי מכיר את פנימיות הטוב, והשכל האלוהי את פנימי-הפנימיות, היורדת לחיצוני-החיצוניות.\n"}, {"id": 960, "paragraph": "תכונתה של יראת שמים היא מחלשת את האדם בתחלת הופעתה, אבל חולשה זו היא בסיס ליסוד גבורה עליונה. הגבורה החמרנית מתחלשת, וגבורה אידיאלית נכנסת במקומה, והיא משיבה לאדם את כל נזקיו, גם מצדו החמרי. והנמיכות של השפלות הנפשית, הבאה מצד התכונה של היראה האלהית, משרה על האדם אותה הגדולה של גאות ד' העליונה. ומיעוט היראה בטהרתה, וכל שמץ של גיאות בכיעורה, מנוולות את הוד רוח האדם, בעשותם מחיצה בינו ובין הכח העליון של גבורה של מעלה, ומונעת ממנו אותו המילוי העליון של גודל החיים ורעננותם אשר לגיאות ד', המעטרת את הצדיקים בענות צדק.\n", "summary": "יראת שמים מחלישה את הגבורה החומרית, כדי להגביר את האידיאלית, וכשהיא אינה טהורה היא מחלישה את הגבורה הרוחנית.\n"}, {"id": 961, "paragraph": "ההופעות הכלליות כשהן מתגלות ברוח האדם, אינן יכולות להוציא פרטים מתוכן, כי אם באצילותן העשירה הן מתנוססות בעושר גווניהן, המאוחדים כולם יחד בחטיבה אחת. זהו החסרון הבא מתוך רום ושיגוב. כשבא התור להוצאת פרטים, מתקטנת היא ההופעה העליונה, האורה מתמעטת, והפרטים הולכים ונזרחים, רבים וחשובים, מתהדרים ומתגדלים הם, נובעים ממעינם הנובע, אשר כפי פך קטן הולך הוא ונפתח. העסק הפרטי שבפרטים מרחיב הוא את הדעת לפי ערך העומק הלשדי שיש בתמציתם של הפרטים, שהוא טל החיים של הכללים העליונים המופיע בהם מאור חייו. גניזתו של טל אורות זה היא בנקודת הרצון שבהכרה, המתעלה לאידיאל עליון בחיי הפרטים, תולדות הכלל. העוסק בתורה לשמה, הרי האור הכללי, שמתחבר לרצונו המזוכך, הולך ומתברך עמו, ומושך לו שפעת גודל, מלכות וממשלה וחיקור דין. אבל העוסק בתורה שלא לשמה, פרטיו מיובשים הם מלשד הרצון האידיאלי, והפרטיות שבהן אוכלת את מוח עצמותיהם, והרי הוא מגרם גרמי, ואינו בא לתעודתו שנוצר בגללה, להוסיף אור רצוני עליון בעזוז החיים הפרטיים, להעלותם אל עילוי הכלל, ולהוסיף בכלל זיו צביוני חדש על ידי עושר הבא ממשפלים. קדושי הדעה צופים את אור הפרטיות כשהם עסוקים בכללי כלליות, והם צמאים לאור הכללי, שוקקים אליו, ומזדהרים בגדלו וחן קדשו, בהיותם עסוקים בפרטי פרטים. חסד ואמת נפגשו, צדק ושלום נשקו.\n", "summary": "המחשבות הפרטיות מרחיבות את הדעת לפי עומק הלשד שבהן, הנובע מהרצון הכללי השופע בלימוד התורה לשמה.\n"}, {"id": 962, "paragraph": "הננו רואים בחזון את כל אוצר המדע, לכל תהומותיו, מדעי המעשה ומדעי הרוח, איך הם מתקשרים ברוח האדם, באוצר ההכרה, מרחפים במלא עולם, ממלאים רוחות ונשמות, אורות ושאיפות, בירורים וספיקות, מעירים כח חיים רוחניים, ומסדרים חוקי מפעלים, מעבר אחד, ומעבר השני אוצר האמונה, לכל פלוגותיו, חזיונותיו, מטרותיו ושאיפותיו. לכל אחד מהם יש לו קצבותיו, הגות רוחו, בירוריו ודמיונותיו. ודוקא שני הפלגים הללו, שהם כל כך סותרים זה את זה בתכונותיהם, הבקורת המדעית הקרה, והאמונה הפיוטית הנלהבה, מתכנים יחד את רוח האדם. כשהננו מתנשאים לראות בגיאות ד' אשר בתפארת ישראל, הננו מוצאים בה את העושר הגדול של כל העליון, הקיים, הטוב והנשגב, של כל זרם המדע, ושל כל זרם האמונה. והאחדות הנפלאה הזאת נותנת היא חיים לשני הזרמים, במלא כל הספירות שהם שרויים שם, מאחדת היא את הכל בתוכיותה, מצחצחת ומעלה היא את כל שבהם, מבסמת אותם ומטהרתם מטומאת הרע והכיעור, עד שהיא באה לסכם את שאיפתה בשפה ברורה לכל העמים, לקרא כולם בשם ד'.\n", "summary": "הננו רואים בחזון, איך רוח המדע ורוח האמונה מתאחדות ובונות יחד את רוח האדם, למרות תכונותיהן הסותרות.\n"}, {"id": 963, "paragraph": "התביעה הפנימית של הנשמה היא, להוציא את ציורי השקפת עולמה מרוחה פנימה. כל ההדרכות המוסריות, וכל המצות כולן, לא נתנו אלא לצרף בהן את הבריות, כדי שתזדכך הנשמה כל כך, עד שברוחה לא ימצאו סיגים הפוגמים את טוהר הציורים. מהלך החיים הרוחניים הוא דוחף את האדם לבא לידי זה המצב, הטבעי לרוחו, שיוכלו מעינות נשמתו לנבע תמיד, לחדש ציורים חדשים, והשקפות חדשות וגדולות, שכליות ומעשיות, בלא הפסק.\n", "summary": "המוסר והמצוות באים לטהר את הנשמה מסיגיה, כדי שתוכל למצוא את השקפת עולמה בקרבה פנימה.\n"}, {"id": 964, "paragraph": "כשם שעבודה זרה העתיקה סמוכה היא על ההשקפה הסמויה המקטנת את הוד האדם, שנתנה אותו למדרס של השתעבדות לכל כח טבעי, באיזה צורה שהצטלם בדמיון כל עם ולשון מהעמים האליליים, כן האמונות המרחיבות יותר מדאי את הסליחה על כל חטא ופשע בחק האהבה, אינן באות כי אם מרפיון רוח, שלא בא האדם להכרת גבורתו וחופשו. האחריות המוסרית הגדולה, שמעטה את האדם ביראת חטא עצומה, עושה היא גם כן את רצונו איתן, ומכשרתו לכיבושי הטבע היותר כבדים. לא קולות והנחות יבקש רוח האדם האיתן והער, כי אם פרינציפים חשובים ואמיצים. איננו נסוג אחור מפני כבדות, מפני טורח ומלחמה, רק דורש הוא שהמגמה תהיה ברורה ונכונה. \n", "summary": "כשם שהאלילות הקטינה את האדם בשעבדהּ אותו, כך הסלחנות של דתות האהבה מחלישות את רוחו.\n"}, {"id": 965, "paragraph": "שלש מדריגות הן, שההשלמה הפרטית והכללית לישראל מחוייבת להיות מבוססת עליהן. השיבה אל הטבע, אל המוסר האנושי, אל יסוד האומה. והקדושה העליונה חלה דוקא על גבי שלשתן.\n", "summary": "השלמת האדם והכלל מוכרחת להתבסס על השיבה אל הטבע, המוסר, ויסוד האומה, ועל-גביהן תחול הקדושה העליונה.\n"}, {"id": 966, "paragraph": "הדעה העליונה, המיוחדה להוגי הדיעות היותר נשגבים, עסוקה ביסוד ביעור הרע, ושכלול העולם כולו. כל התיקונים הפרטיים שבעולם ובחיים אינם כי אם ניצוצות קטנים מאבוקת עולמים זו. פנימיות העולמות הולכת ומתתקנת על ידי ההשפעה הרוחנית, שהיסוד המרכזי הוא אורן של ישראל, והחיצוניות שבהם באה לשכלול על ידי ההכרה המעשית, וכל התרבות החברותית, האסתתית והאומנותית. רוח האדם ילך ויגדל, אור היצירה האלהית תתרומם בקרבו, עד לכדי אותה המדה של ההתאחדות הגמורה של השכלול הפנימי והשכלול החיצוני של העולם. והמחשבות וההרגשות כולן, המתפשטות בכל הנפשות באימוץ רצון והרחבה סוערת לשכלולו החיצוני של העולם, הן הן שיהיו מעוררות ומפשטות גם כן את השכלול הפנימי של גדולת הדעת, קדושת הרצון, עילוי החיים, הנצח וההוד, הקדושה והתפארת המלכותית, שבכל נשמה. וכמו כן ההתרחבות החיה והמאירה של השכלול הפנימי, של קודש העליון, של החפץ הבהיר בעליוניות מגמתו, שכולו אומר כבוד אל, היא היא העתידה ומוכנת להיות רוח החיה היסודי בשכלול העולם כולו בחיצוניותו, בתיקוני החברה, בשיפור החיים, בכונניותן של כל חמדה ועונג לבב, ביום חבוש ד' את שבר עמו ומחץ מכתו ירפא. והמים העליונים עם המים התחתונים לא יחצו עוד לשתי מערכות, שהללו שמחים והללו בוכים, אלא על הכל אור שמחת צדיקים יהיה זורח, ועז וחדוה במקומו.\n", "summary": "אורם של ישראל מתקן את פנימיות העולמות, והתרבות מתקנת את חיצוניותם, ובהתעלות רוח האדם תתאחדנה השפעות אלו.\n"}, {"id": 967, "paragraph": "הדיעות הרעות מסבבות קלקולים מוסריים והירוסים חברותיים ומעשיים, גם כשהם על פי הצד הגלוי שבהן אינן נוגעות בתחום המעשה והמוסר. הסבה של אי הנגיעה אינה אמת מוחלטה, אלא שהיא באה מקוצר הדעת של האדם, שאיננו יכול למצות את החשבון של המסקנות המעשיות הבאות מתוך הדיעות ההן, אבל התכונה הנפשית פועלת היא, ביחיד ובציבור, על פי דחיפה טבעית, על פי המסקנות החבוייות ברוחה פנימה. ואם לפעמים אין ההירוס והרשעה המעשית מתגלה בחיים, אין השיטה בעצמה הסבה לזה, כי ארסה בקרבה כבר גמור הוא, אלא שלא יכלה עדיין לחדור בעד כל אותן השבכות של המוסר והצדק, הנובע מהמדות והדיעות הטובות שהושפעו עליהם מימים הראשונים, או משפעת הדורות שקדמו, שהישרות והתום היה מאיר את דרכם בחיים. והוא הדין לדיעות של אמת, שגם בהיותן בתכלית ההפשטה, ורחוקות מהעולם המעשי, הנן פועלות על השטח המעשי, להפרותו במעשים טובים וביחוסים טובים, ומצמיחים הם ברכה בארץ. וזאת היא המגמה של ההדרכה הטובה אשר לאמונה ומסורת אבות, ההולכת וחותרת לה את מסילתה במעמקי החושך אשר למחשבותיהם של בני אדם, עד שסוף כל סוף תחדור האורה הגדולה של האמת העליונה להצליח בה את החיים בכל ערכיהם.\n", "summary": "כל מחשבה, טובה או רעה, פועלת רבות אף אם לא הגיעה לידי מעשה.\n"}, {"id": 968, "paragraph": "העבודה האלהית היותר עליונה היא אותה שהיא מקושרת ישר אל הטבע. נתחללה קדושה עליונה זו על ידי זוהמת האדם, שהשחיתה את פולחן הטבע, בעשותה אותו למפלצת אלילית, במקום שהוא צריך להיות בסיס איתן להאידיאליות העליונה. זיהרא עילאה דאדם הראשון היא כוללת מדה עליונה זו, העולה עוד למעלה מהאספקלריא המאירה של נבואת משה רבינו. לעבדה ולשמרה בגן עדן, זהו זיו החיים העליונה, לאכול מעץ החיים, ולא לדעת כלל משום רע, מפני שאין אפשר כלל שיהיה בעולם החמרי והרוחני, השלם כל כך, מעשי ידי יוצר כל, שום דבר רע, רק הכל בעתו ובזמנו הוא אך טוב, והאלהים עשה את האדם ישר. העסק בפרק שירה הוא היסוד של התשובה אל הטבע. זאת היא התשובה התחתונה, שהיא העליונה, העולה למעלה מכל קנאת עם, רק מרוממת את האדם בתור האח הנעלה לכל אחיו יצורי שדי, היודעים כולם את קונם, ומתענגים בהדר פעלו. הכל למרומי הקודש הוא מתעלה. בזה קונה הוא את ערובתו שלא ישפל וירד מטה מטה, שלא יהפך לכלי מות, מחבל את עצמו ואת אחרים. מוכרח הוא שם ד', ואור תורתו אשר לארץ נתנה, ללכת עם האדם בכל מורדותיו, למען לא יפול בשוחה עמוקה אשר כבר נוקש בה מימי קדם. וגם את בדם בריתך שלחתי אסיריך מבור אין מים בו.\n", "summary": "העיסוק בפרק שירה הנו תשובה אל הטבע בצורה עליונה, המתקנת את הרע משורשו, כפי שהיה קודם החטא.\n"}, {"id": 969, "paragraph": "לצדיקים גדולים התפילה קשה מאד, מפני שאין להם שום רצון עצמי כלל, והכרתם הגדולה, הקשורה באמונתם הבהירה באור החסד האלהי, היא ממתקת להם את הכל, ואיך יתפללו להנצל מאיזה צרה, והרי אין להם שום צרה במציאות. אמנם אחרי ההעמקה הגדולה שבאה אחרי העליה, שסוף כל סוף האדם וצרכיו, העולם והחיים וכל קישוריהם, כל ההרגשות והנטיות וכל התביעות הטבעיות, החיים ואהבתם, קניניהם וערכם, הכל הם תכסיסי האורה של החסד הגדול אשר אמר עולם יבנה, והתפילה בעצמה, הבעתה ונטיותיה, ועצם הטבע של החפץ לסדר כל הענינים שבעולם בעינם וצביונם, החיים, הכבוד, העושר, הבנים, השלום, השמחה, השובע והמנוחה, ועל גביהם החכמה וקדושת הרצון והעונג, כולם יחד גילויי חסד עליון הם, שהתפילה בכל עת, וביחוד בעת צרה, מבלטת את ערכם המלא, והחפץ המתגלה מאור נשמת רצון הפנימי אשר לצדיקים יסודי עולם, שההופעה האלהית העליונה מחיה את נשמתם תמיד, הוא בעצמו אחד מיסודי החיים ובנין ההויה, כנשימת האויר, כאכילה ושתיה, כבנין וזריעה, כרפואה ורחיצה – בזה ישוב רוח התפילה לפעם את הצדיקים ישרי הלב, ויעזבו את השררות העליונה החודרת בכל מכמני ההויה, שכל חפץ בטל לגבה, וישארו עבדים לקונם, שופכי לב כמים, מבקשים רצון, חיים, בריות גופא ונהורא מעליא. \n", "summary": "לצדיקים קשה להתפלל, כיוון שאמונתם בחסד ה' ממתיקה את כל צרותיהם, והם מכוונים בתפילתם לגילוי חסד ה' שבסידור העולם.\n"}, {"id": 970, "paragraph": "החטא סותם את ההארה של החכמה העליונה, שדרך גילויה הוא בא מצד ההרמוניה המתמימה של הנשמה המכרת אל כל ההויה ומקורה העליון, שהיא מתגלה באותו הצינור של הנשמה שהדעה והרצון הם באחדות מחוטבה. כל חטא מעשי קורע הוא את האחדות האידיאלית הזאת, מעמיד הוא את מעגל החיים מחוץ לה, ואין ההופעה המפכה כמעין זך הולכת שוב להשפיע לאותו הרצון המחולל, עד אשר ישוב וניחם, ואור התשובה, לפי ערך בהירות הכרתה ועומק הסכמתה, תשיב אל ההרמוניה לאיתנה. השיבה לי ששון ישעך, ורוח נדיבה תסמכני.\n", "summary": "החטא קורע את האחדות של הדעה והרצון, ומונע את הארת החכמה העליונה.\n"}, {"id": 971, "paragraph": "אחת מהצרות הגדולות של העולם הרוחני של האדם, הוא מה שכל מקצע של מדע ושל רגש מעכב אצלו על ההופעה של מקצע האחר. ומתוך כך נשארים רוב בני אדם לקויים ובעלי גוון יחידי, ומגרעותיהם השליליות הולכות ומתרבות. ההחשכה שכל מקצע מחשיך על חבירו גורמת היא גם כן להתיחש בניגוד מוחלט להמקצע הנסתר מעיני האדם, הנתון למקצע אחר הרחוק ממנו בערכיו. חסרון זה לא יוכל להתמיד, והעתיד של האדם בא יבא שיתפתח למעמד רוחני איתן כזה, שלא די שכל מקצע לא יסתיר את חבירו, אלא שמכל מדע, וכל רגש, יהיה נשקף כל הים המדעי, וכל התהום ההרגשי. כמו שהענין הזה הוא במציאות האמתית, שאי אפשר כלל לשום יצירה רוחנית בעולם שתהיה עומדת בפני עצמה, אלא שהיא ספוגה מן הכל, אבל טמטום הלב גורם שאי אפשר להביט על אלה החלקים המובלעים מכל הישות הרוחנית הנמצאים בכל תוכן שהוא. אבל ברוממותו של האדם, יפקחו עיניו לראות נכוחה, אז תפקחנה עיני עורים ואזני חרשים תפתחנה, ומלאה הארץ דעה את ד' כמים לים מכסים.\n", "summary": "בעתיד יכיר האדם, שכל מקצוע מדעי ורגשי משקף בקרבו את כל המקצועות האחרים, וזקוק להשלמתם.\n"}, {"id": 972, "paragraph": "יש עצבנות קטנה, שצריכים לדחותה מיד, בלא הסתעפות של הרצאות וטענות. וישנה עצבנות גדולה, הבאה בלב חכמי לב וישרים בעומק רוחם, שהיא כשטף גדול ממעין היושר והטוב שבנשמתם, התובעת מהם את השלמתה, ומכרת את עומק הנפילה של החסרון שבמעשים ושברגשות, שבדיעות והסכמות, שבאדם ושבעולם, והיא מצטערת עם כל הצער הגשמי והרוחני של הכל. עצבנות זו אין דוחין בלא אומר ודברים, אלא מרוממים אותה לתעודתה, מחזקים על ידה את כח הרצון ואת בהירות המחשבה, לדלות את הכרת ההויה ממקור הטוב הגמור. וכשהדעה מתישבת, הכל מתחיל להיות חוזר לטובה, וצביון העולם מצטייר על פי התכונה הרוחנית והמעשית המוכנת לפניו, על ידי עבודתם התדירית של אוהבי ד' ודורשי שמו, המשתוקקים בכל לב ובכל נפש לתקן עולם במלכות שדי, שבזה ימחה דמעה מעל כל פנים, וחרפה מעל כל הארץ. \n", "summary": "עצבות חכמי הלב, הבאה מצערם על חסרונות העולם, הגשמיים והרוחניים, מגבירה את הרצון ומחדדת את המחשבה אל הטוב הגמור.\n"}, {"id": 973, "paragraph": "המחשבות היותר עמומות, שביסודן הן נובעות מרום המעלה העליונה שבאמת, הן הן מישבי העולם והחיים, והמחשבות היותר מבוררות, שהן תוצאות ממדרגה פחותה באורה, מחוסר מעט של אור האמת הנשגבה, הרי הן מבלי העולם. אמנם לעולם צריכה ההדרכה הציבורית להתכוין, שיכוון הלב אל הנקודה האורית העליונה, השוכנת בערפל של העמומיות, ולא להתקשר בהעמומיות עצמה, שאז מוכרחת היד הרשעה של המחשבות הברורות, שהאמת שבהן אינו כי אם יחוסי, אבל היסוד והעצמיות הוא שקר מוחלט, מפני שהן נובעות מהדרגה הממועטת באורה שאינה מושפעת מאור העליון של האמת המוחלטה, אז להתגבר, ונראה כאילו היא מנצחת, מאוזרת נעשית היא אז בחוצפה גדולה, וסוברת שהאמת והצדק הם על צדה. אבל עד ארגיעה לשון שקר, ומבין מפלשי העבים הקודרים יצא האור העליון, לגלות את האמת אשר בלב אביוני אדם אשר בקדוש ישראל יגילו, ויספו ענוים בד' שמחה. ושבר פשעים וחטאים יחדו, ועוזבי ד' יכלו. והאגודים בעומק היושר שבתועים הללו ישובו בבכי ובתחנונים, וכגון אלה אליהו בא לקרב ולא לרחק, ולהשיב לב אבות על בנים ולב בנים על אבותם.\n", "summary": "המחשבות המבוררות קטנות מהעמומות, וכשהן לעצמן הן מזיקות, אך הן נזקקות כדי שלא להיתפס בעמומיות עצמה.\n"}, {"id": 974, "paragraph": "כל מה שאדם מרבה בתורה ובמצות, מתקשר הוא יותר בכנסת ישראל, ומרגיש בקרבו את נשמת הכלל כולו בתמציתו היותר עליון, וחש בכל מהותו את הצער של כנסת ישראל בשפלותה, ומתענג משמחת עולמים העתידה לפניה, ומתפאר בהכרה עמוקה פנימית בהוד עליונותה האלהית. ובכל עת שמחה של מועדי ששון, וחידושי הזמנים לימים ולחדשים, הוא כולו מוקף ומלא תעצומות עוז של שמחתה ומשוש גילה. שמחו את ירושלים וגילו בה כל אוהביה, שישו אתה משוש כל המתאבלים עליה, למען תינקו ושבעתם משד תנחומיה, למען תמצו והתענגתם מזיז כבודה.\n", "summary": "התורה והמצוות מקשרות את האדם לכנסת ישראל, בצערה ובשמחתה, ובשמחת חידושי הזמנים שלה.\n"}, {"id": 975, "paragraph": "הנטיה הבלתי גבולית ביחש התוכן המוגבל הרי היא מדה של גבורה, אף על פי שהיא התפשטות, והנטיה המגבלת הרי היא גבורה ביחש להתוכן הבלתי גבולי. ונמצא שבכל אחת מהנטיות חסד וגבורה מערבים בהן. מצד התפשטותו של הבלתי גבולי ביחוסו לערכו, הרי הוא חסד, וביחוסו לניגוד הדבר המגביל, הרי הוא גבורה. וההצטמצמות, מצד התוכן המצומצם והראוי לצמצומו, הרי הוא חסד, ומצד יחוסו להתוכן שאין לו גבול, הרי הוא גבורה, וגבורתו כפולה, עצם הצמצום לעצמו הוא גם כן גבורה, וענין הנצחון שלו על הכח המנגדו היא גבורה כפולה. \n", "summary": "ההתפשטות הבלתי-גבולית והצמצום אל תוך הגבול, משמשים כחסד מצד תפקידם העצמי, וכגבורה מצד התנגדותם לזולתם.\n"}, {"id": 976, "paragraph": "המחשבות העליונות של הקדושה, הנובעות ממקור הקודש, מאור התורה והחכמה, הן מעדנות את הנפשות, מוסיפות בהן אור של חיים אמיתיים. וחכמים יחידים, המתנשאים לעדן עליון זה על ידי קישור נשמתם במעדנות זיו החכמה העליונה, על ידי קישורם אל כל ההמון כולו הם מעדנים גם נשמותיהם. ביותר הדבר פועל בישראל, מפני הקישור האחדותי הפנימי שיש לעם פלאות, עם אחד זה. וכל מה שמתבררת אמת זו יותר לשרידים אשר ד' קורא, הם מתחזקים באחיזתם בתורה העליונה. ואפילו כשהדבר מזדמן שמצד מניעות מצביות, גופניות וצדדיות, מתעלם האור של העדן מהם, וזיו החכמה והקדושה העליונה מתגלה עליהם בלא קרני ההוד של השמחה והתפארת המלאים, מכל מקום מתחזקים הם בעבודתם, ואינם עוזבים את מעמדם, מיחלים הם לתשועת ד', שעוד ישוב ויאיר להם אורו. ובין כה וכה, יודעים הם בידיעה גמורה, שכל מה שהם יותר מתנשאים ברום מעלה של הציורים הקדושים העליונים, עושים הם פעולה ממשית, להעלות נשמות רבות מתהומות שיקועם, להעלות אבני חן יקרות משפל המצב אשר הורדו שם על ידי המון תלאות גשמיות ורוחניות. ועל ידי העירוב הבלתי ניכר שזרמי אורותיהם של קדישי עליונים הללו מעורבים הם עם החפצים והנטיות של כל ההמון כולו, עצם החיים הולך ומתעדן, שמחת החיים הפנימית מתעלה, ורגש הטוב והיושר, ואור הקודש העלום, הולך ומתגלה מבין החרכים, והעולם כולו נעשה שוה הרבה יותר בערכו. ופרי העבודה מתראה במקומות אשר אין עולה על שום דעת לשער מי הם המברכים שם, מי הם המזילים טללי הנועם, מי הם המכניסים רגשי השלום והידידות, מי הם הגורמים להישרת השכל, לאיזור הכח, לעדינות הרוח והגדלת התקוות, כל אלה רסיסים הם מעולם האורה החי בנשמתן של ישרים עליונים. הם הם נגידי העולם, שרי הקודש, האוהבים הגדולים של כל המעשים, שרוח החסד והאהבה של רבון כל העולמים שרויה בנשמותיהם. הם הם בעלי הרצון החזק להאיר ולהיטיב, לפאר ולשמח, לכבד ולהדר את הכל. הם הם קדושי אלהים המכובדים, שהכבוד שרוי אתם, שהוא מתיחד עם נשמתם, שאיננו פורש מהם גם כשהעולם כולו מביט עליהם בלעג ובוז. הם הם החושבים העליונים, הענוים הגדולים, המלאים גאות ד', החלשים במבט החיצוני, ומלאים עז וגבורה פנימית לאין תכלית, גבורי כח, עושי דבר ד'.\n", "summary": "החכמים היחידים מעלים בציוריהם הקדושים נשמות רבות, על-ידי קישורם אליהן, ובייחוד בישראל.\n"}, {"id": 977, "paragraph": "תכלית החינוכים המעשיים והלימודיים כולם, כדי שתבא מהם התגלות הכח הפנימי של אור הנשמה, ששואבת מלמעלה שטפים גדולים של דעת ושל יושר, של רצון אדיר, טהור וקדוש, ושל הכרה עליונה במעמקי הנועם העליון, אשר יראי ד' ואוהביו, חושבי שמו ודבקים באור קדושתו, בלבם הרחב צופים בו. והפלגים הללו הולכים הם ומתגברים, האספקלריאות מתיצבות לעיני הרוח, ושפע גדול של הוד תפארת, של עונג נעים, עדין וקדוש, שאין קץ לעדניו ואין תכלית לנועמו והדרת קודש גבורתו, יורד תמיד על בחירי אל אלה, אשר בחרו להלוך בדרכיו ולעסוק בתורתו לשמה, ונותן להם כח ואורה גדולה להסתכל במחזות הנפלאות של אספקליראות הקדושות הללו, שחזות הכל נראה בהן, שהדר אור עולמים מתראה על ידן, שהמון גבורות עדי עד וחסדי נצח נאמנים מראים בהן את יפעת זיום. \n", "summary": "תכלית המעשה והלימוד הוא התגלות כוח הנשמה לשאוב שפע עדינות ויושר, רצון טהור והכרה עליונה.\n"}, {"id": 978, "paragraph": "התורה מזככת את המדות, ואת כל התכונות הגופניות והנפשיות, מפני שעל ידי עסק התורה מתקפלת כל הנפשיות כולה לאוצר החיים של מקור היושר החי האלהי שהוא שורש התורה, ועל פי שהייתם של הענפים במקורם העליון, קונים הם שם את הטבע העליון והקדוש של עצמיותם על פי יסוד מקורם האלהי, ואחר כך בשובם להתפשט בגוף, ולפעול את פעולת החיים, הרי הם שבים בשפע רב של אצילות ועדינות עליונה, והתוצאות המעשיות והמהותיות שלהן מתברכות ומתעדנות. הלא כה דברי כאש נאם ד'.\n", "summary": "התורה מזככת את המידות, על-ידי התכללות הנפש במקורה העליון, ושובה אל הגוף בשפע אצילות ועדינות.\n"}, {"id": 979, "paragraph": "הנשמה הישראלית הגדולה מבקשת לה אוצרות רבים להניח בהם את המון העושר של הופעותיה, והם הם הלימודים הרבים והמעשים הגדולים והקדושים של תורה ומצות, מנהגי קודש ותפילה.\n", "summary": "התורה והמצוות, המנהגים והתפילה, הם ביטויי עושר ההופעה של נשמת ישראל.\n"}, {"id": 980, "paragraph": "העולם המוחשי, שנתטשטש מההכרה וההרגשה על ידי הנטיה לעולם הקדוש, העיוני, תובע הוא את תפקידו, והתרעומות של עלבונו הם הם הפרצים ודברי הדופי, שהקטיגוריא הכפירית והחצפנית רגילה בהם ביותר בימים האחרונים. וכשחודרים לעומק הדברים, מוצאים ברפש זהום זה פנינים יקרים, שדולים אותם ממעמקי השאול, מנקים ורוחצים אותם, מצחצחים אותם ולוטשים אותם, וקובעים אותם בעטרת תפארת ההגיון הקודש, הנותן פאר לחי העולמים. ומעוצם הטוב והקודש מתברר כי מעולם לא היו בכלל הכיעור והרעה, כי מרגלית בכל מקום שהיא מרגלית שמה.\n", "summary": "תביעת עלבונו של העולם המוחשי שנזנח לטובת הקדושה, היא מרגלית יקרה שנמצאת ברפש הכפירה.\n"}, {"id": 981, "paragraph": "יחידי הסגולה, חושבי המחשבות וגדולי האידיאלים המפותחים, צריכים הם להתקרב אל ההמון בהתקרבות של ענוה, כלומר לדעת שלא רק להיטיב לו ולהשפיע עליו הם באים, כי אם גם ללמוד ממנו ולהיות מושפעים מאתו. אותה הבריאות הטבעית, החומרית והרוחנית, הנמצאת בההמון, למרות גסותו וחסרון ידיעתו, היא עולה בכמה דרגות על כל מה שיש מזה בין הגדולים, אשר הרעיונות והתסיסות הרוחניות פגמו את תמימותם ואת שקט רוחם וטוהר נשמתם. מובן הדבר, שעם כל זה, עולה היא הרבה המדריגה הפנימית של תלמידי חכמים ותמימי לב, אשר בעומק ידיעה קלטו להם את האור של היושר, האמת והצדק בפנימיותו, מכל מקום תמיד ישארו כחות רבים, שהקרבה של ההמון אליהם יבסם אותם, ויתעלו הם גם כן לא פחות ממה שההמון עתיד להתעלות בקרבתם.\n", "summary": "היחידים, חושבי המחשבות, זקוקים לבריאות ההמון וטבעיותו, ומשפיעים עליו ממדרגתם הפנימית.\n"}, {"id": 982, "paragraph": "לולא עבודת התפילה, לא היה שום רתוק המחבר את המלומדים עם ההמון, ולא את ישראל לכל העולם הגדול כולו באחרית הימים, ולא את האדם עם כל החי. והביאותים אל הר קדשי ושמחתים בבית תפילתי, עולותיהם וזבחיהם לרצון על מזבחי, כי ביתי בית תפילה יקרא לכל העמים, נאם ד' אלהים מקבץ נדחי ישראל, עוד אקבץ עליו לנקבציו.\n", "summary": "התפילה מחברת את הצדיקים עם ההמון, את ישראל עם העולם, ואת האדם עם בעלי החיים.\n"}, {"id": 983, "paragraph": "החוש של הקודש, שבו חשים את הנשגב והנערץ העליון, הוא ענין מיוחד במרכז הנשמה. וכשבאים לחוש את הקודש בחושים אחרים, שנועדים לתחישת החול, אין הקודש מתגלה כלל בהם, ומתוך קצף יוכל לפעמים אי מוצלח כזה גם לחרף ולגדף. אולת אדם תסלף דרכו, ועל ד' יזעף לבו.\n", "summary": "הקודש מתגלה רק בחושים המיוחדים לו, והבא לגלותו בחושי חול, עלול לחרף ולגדף.\n"}, {"id": 984, "paragraph": "כל מה שהאדם הוא יותר המוני, איננו מוכשר להפריד בין הנושא והנשוא, ועל כן למטרת התעלותו, כדי להכין לו דרך אל הטוב, מוכרח הוא לבסס את מעמדו על שנאת הרע, ושנאת הרע לא תוכל להפרד אצלו משנאת האנשים עושי הרע. ולא נתנה תורה למלאכי השרת. אף על פי שיש כאן קלקול, שמתוך שנאת נושאי הרע שונאים גם כן את הטוב שבהם, אי אפשר לתכונה אנושית להיות באופן אחר. אבל המדה העליונה של גדולי הנשמה היא לברר ולהפריד, ושנאתם את הרע היא נקיה, ומרוכזת רק בהנשוא הרע בעצמו, והיא בעצמה היא עוברת במעברה השלילי ובאה לידי החיוב של אהבת הטוב, ומשום כך אור החסד מאיר בהדר חכמתם.\n", "summary": "המון העם בשנאתם את הרע מוכרחים לשנוא גם את הרשעים, אך המידה העליונה היא הפרדת הטוב מהרע, ושנאת הרע בלבד.\n"}, {"id": 985, "paragraph": "כשההתקשרות עם כנסת ישראל ברוחניותה ובעוצם מהותה באה למדריגה הגונה, מתחילה הכרה נעימה פנימית להולד בעצמיות הנשמה, המרגישה את קול ד' העובר דרך כנסת ישראל בקול עז, הדובר את המשנה ותורה שבעל פה כולה, ההולכת וזורמת מתוך אוצר החיים הטהורים והכבירים, מלאי התפארת והקדושה, של תורה שבכתב. דבר ד' הבא מקול ד'.\n", "summary": "בהתקשרות לכנסת ישראל מרגישים את קול ה' העובר דרך כנסת ישראל, הדובר את התורה שבעל-פה מתוך התורה שבכתב.\n"}, {"id": 986, "paragraph": "אצל רוב בני אדם יוצאים הם השלשלאות של המחשבות אלו מאלו, וכל ההשתלמות השכלית שלהם היא רק לרכס יפה את החלקים אלה לאלה. אבל תוכן הקודש של השפעת המחשבה העליונה יוצר תכונה מיוחדה באדם, שעל פיה הרעיונות כולם נובעים הם מהמקור הכללי שכל המחשבות נובעות ממנו, והכלליות הולכת ומתגברת, מחורת יותר ויותר את הפרטיות, ומגביה את הערך של כל התוכן המחשבי למרומי האמת, ליפעת הקודש. \n", "summary": "מחשבות אנושיות משתלשלות אלו מאלו וצריך לקשרן, ומחשבות הקודש נובעות כולן ממקורן הכללי באופן ישיר.\n"}, {"id": 987, "paragraph": "מערכה אורגנית רוחנית נמצאת בכל נשמה מהשפעות החיים של המעשים והדעות של הדורות שעברו, וכל המנתק עצמו בדרכי חייו, במחשבותיו, ברגשותיו, וקל וחומר באמונותיו, מדרכי עולם של האבות, אף על פי שנדמה לו שלא חסר לו מאומה, קורע הוא את נשמתו לגזרים, וזמן יבא ויקיץ משנתו במכאובים רבים. וכל בוטח בד' אלהי אבותינו, אשר אורו להם נגלה, אף על פי שאינו מרגיש את העונג הגדול, את העושר הצפון, שבאורח ישרים זאת, תבא שעה של התעוררות נפשית, ושל שינויי מצבים גשמיים ורוחניים, שיגלה לו אוצר החסד הגדול אשר אצר לו בדרכי תומו. רבים מכאובים לרשע, והבוטח בד' חסד יסובבנו.\n", "summary": "מערכה אורגנית של המעשים והדעות של כל הדורות, נמצאת בכל נשמה, והמנתק את עצמו ממנה קורע את נשמתו.\n"}, {"id": 988, "paragraph": "ההוד וההדר חופף על קדושת מסורת אבות, אבל המושגים בעצמם יכולים להשתפל בתוכניותם. וההכרות העצמיות הן יכולות להיות מחוסרות נוי וסימפטיה, אבל עמוקות ומחוורות עלולות הן להיות. וצריכות הן לקבל דין מן דין, ההכרה העצמית את ההוד מנחלת אבות, ונחלת האבות את הרוממות מההכרה העצמית. זה אלי ואנוהו, אלהי אבי וארוממנהו.\n", "summary": "היופי שבמסורת והעומק שבהכרות העצמיות, צריכים הם זה לזה.\n"}, {"id": 989, "paragraph": "כשמתגדל השיעמום והעצבון בלבו של אדם, ידע שממקור היגון וממחשכי השממון יבא הששון ואור החיים, כי תוהו ובוהו קדמו לעולם הבנין, ואורות מאופל אמר ויהי. \n", "summary": "כשהעצבות מתגברת, יידע שממקור היגון יבוא הששון, כשם שהתוהו קודם לתיקון.\n"}, {"id": 990, "paragraph": "כל חטא מטיל חרדה מיוחדת על הנפש, שאינה מסתלקת כי אם על ידי התשובה. ולפי עומקה של התשובה, החרדה מתהפכת לבטחון ואומץ לבב. והרושם של החרדה הבא מצד החטא, אפשר להכירו בין בשרטוטי הפנים בין בתנועות, בין בקול בין בהנהגה, בין בכתב היד בין בסגנון הלשון, בדיבור, וביותר בכתיבה, בהרצאת הרעיונות וסידורן. במקום שהחטא סותם את האורה, שמה הפגימה ניכרת, ולפי מדריגת החטא ולפי יחוסו אל הנושא, ככה יוכר הרושם לאשר יביטו בעינים בהירות.\n", "summary": "כל חטא מטיל חרדה מיוחדת על הנפש, הניכרת במראה, בדיבור, בתנועה ובכתיבה, והתשובה מתקנת אותה.\n"}, {"id": 991, "paragraph": "המבט המוסרי העליון, הנובע מההכרה האלהית העליונה, קובע את עיקר חותמו על יחס הרצון למגמה המינית, שהוא הצד הנצח, הבלתי סופי, שהוא כמוס במהותו של אדם. אין בזה ספק שבאוצר נקודה זו כל החמודות העליונות נגנזות, וכל התיאוריה רבת הערך הסובבת לתקן יסוד קודש זה, להפנות את הנטיה המינית וענפיה ביסודה למגמת הקדושה של החיים, הרי היא הפינה היסודית בכל ערכי המוסר, המבססים את העולם האנושי, הפנימי והחיצוני. וימים יבאו, והתרבות הכללית תביט בהערצה נשגבה על הוד אלוה הפרוש בתוך המחשבות, הנראות כחשכות לעומדים בגסות הנטיה ובשובבות הדעת מחוץ למחנה ישראל, המקושרות בתיקוני היסוד, וכל דברי הצומות וזעקתם אשר לשובבים, שבמוסר הרזי. אור זרוע לצדיק ולישרי לב שמחה.\n", "summary": "המגמה המינית עומדת ביסוד החיים הנצחיים, ולכן תיקון יסוד קודש זה הנו יסוד המוסר, ועתידה התרבות להכיר בכך.\n"}, {"id": 992, "paragraph": "המחשבה היא ההתגלות הנצחית אשר לאדם, שבהדיבור היא מתגלה, והיא נובעת בדרך ישרה מהצד הנצחי אשר בנטיה המינית, ביסוד התולדתי אשר לו בערך חייו. ומובן הדבר, שכפי הערך אשר המחשבה האצילית בטהרתה תופיע באורה על כח המילולי של האדם, יבוסס ביותר עז החיים היסודי אשר בנטיה המינית שלו על הבסיס היותר אציל וחסון שבקדושה העליונה, והאור הפנימי של החיים בכל עזו יזרח בכח הדיבור. ותגזר אומר ויקם לך, ועל דרכיך נגה אור.\n", "summary": "ככל שתגבר השפעת המחשבה האצילית על הדיבור, תבוסס ותתקדש הנטייה המינית של האדם, ותשפיע אור חיים בכוח הדיבור.\n"}, {"id": 993, "paragraph": "הולכת היא התרבות, מתבסמת היא האנושיות, חשה היא יכולת לעמד על רגלי עצמה במעמדה הרוחני, ועל כן היא חפצה להנתק מכל כבל של מסורת. אבל היא מנסה כחה לקום בעוד לא נגמלה עדיין, לא בוגר עדיין כחה, והאוצר הגדול של המסורת לא פותח לפניה, ולא הריקה אל תוכה את כל חילו הגדול. על כן לא תדע מנוחה, אשר תוכל לבא לה רק במלא צבאה, כאשר כל הטוב והאמת שבמחסני המסורת תסגל לה, ועוד תחפוץ לשא אבר למעלה מזה הרבה מאד. אז יבא תור החופש האמיתי בעולם, שפנים אחרות לגמרי יהיו לו. חופש שלא שלילה, קלות ראש, יאושים ושטנות, יהיו סימניו, כי אם חופש שאור בטחון, גבורה ועושר קודש, יגלו אופקים חדשים. אז תתענג על ד', על ד' ודאי, ועתיקא קדישא יגלה נהוריה. והרכבתיך על במתי ארץ, והאכלתיך נחלת יעקב אביך, כי פי ד' דבר. \n", "summary": "התרבות החדשה תמצא את החופש שהיא מבקשת, רק כשתסגל לעצמה את כל הטוב שבמסורת.\n"}, {"id": 994, "paragraph": "אליהו, מפני שהוא כולל את הקדושה של עולם העשיה, הרי הוא סופג ברוחו את כל הנטיות הנדרשות לשכלולו של עולם זה, עד כדי הכשרתו אל ההרמוניה השלמה אל העולמות שלמעלה. כשם שבתחילה, לפני התבסמותו, הכיר יותר מכל את עומק הכיעור והזיהום שעולם שפל זה שקוע בתוכו, ומפני כך קנא באש שלהבת לבער את רוח הטומאה והמחזיקים בו, כן יכיר אחרי ביסומו את כל ניצוץ קודש שבעולם זה, להעלותו ברוח שלום, וישיב לב אבות על בנים ולב בנים על אבותם.\n", "summary": "הקישור לעולם העשייה ונטיית תיקונו, הביא לקנאותו של אליהו, והם שיביאו את השלום ואת עילויו של עולם העשייה.\n"}, {"id": 995, "paragraph": "הנשמות שהדבקות האלהית היא יסוד חייהם, חשות הן את עומק הצרה שיש בהריקניות של מיעוט התורה והמצוה במהות נשמתם, והן יכולות לדון את החרבן הגדול של רשעים, שוכחי אלהים, עד כמה צלמם נבזה הוא, ועד כמה אומללים הם באמת הרשעים הללו, שהם חכמים בעיניהם, וחושבים שלא חסר להם דבר, בלכתם אחרי שרירות לבם הרע.\n", "summary": "דווקא הנשמות הגדולות מכירות בחורבן ובאומללות הרשעים, הנגרמים מריקניותם.\n"}, {"id": 996, "paragraph": "מהצמאון הגדול שמרגיש האדם בזמנים מיוחדים אל האור האלהי של הקדושה בכלל, ושל התורה והמצות בפרט, יוכל להשיג עד כמה ראוי לעסוק תמיד באהבה גדולה ובשקידה תדירית בתורה ובמצות, בשלמות המדות ובעילוי המחשבה, המביאים יחד להדבקות האלהית, עם כל הרחבות תענוגיה.\n", "summary": "מצמאון הקדושה הבא בזמנים מיוחדים, אפשר לראות את חשיבות העיסוק בתורה בהתמדה ובאהבה, המביא לדבקות.\n"}, {"id": 997, "paragraph": "כשאנחנו אומרים שהאדם לא לבד שהוא מושפע מהעולם כולו, אלא שהוא משפיע עליו, והשפעתו היא השפעה כבירה, עצמית, כללית, ורוחנית חיובית, כלומר לא רק אותה ההשפעה החלקית, שאנו רואים שהאדם מכריח כחות הטבע להשתמש לרצונו, הקיטור, האש, המים, החשמל, וכאלה עושים דברו, כי כל זה הוא רק בחלק מוגבל ושטחי, כי אם העצמיות אשר להעולם, בכל מילואה ובכל הקיפה, מתיחשת אליו יחש של שיעבוד ושל קבלת השפעה – ככה תאמר תורת הרזים, ובהיותנו אומרים ככה, הרינו גוזרים לומר שיש מזיגה עצמית בין הנשמתיות שהיא פועלת בעולם כולו, לנשמיותו של האדם. וכשאנו אומרים שהאדם בהתעלותו, כשרואים ששם ד' נקרא עליו, יראים ממנו, שבעלי חיים וכחות הטבע מוכנים לעבדו, עם אבני השדה בריתך וחית השדה השלמה לך, כשבני אדם פראים חזקי מצח נכנעים מפני הוד אצילות שבנשמה מלאה חכמת אלהים וכבוד מוסר שדי ויראת שמים, הכל מוליך אותנו למקום אחד, שלא יש נשמה בודדת, גרגרית, גדועה, בהויה כולה, הכל מחובר משורג וארוג. וכשהגודל מתבלט, הניצוצות הקטנים מתלבים, מרגישים הרגשה טמירית מעצמיותם שיש כאן נשגב ונערץ. אם לא היה בקרבם קוים יחושיים להנשגב והנערץ, לא היו מרגישים כלום. אין אנו, לפי זה, דנים לומר, שנשמת הבהמה כלה היא לגמרי, ולא שאור החיים, שבדומם הוא נרדם, ובצומח ניעור קצת, ובחי יותר מעט, הוא דבר קרוע מגודל הכל, אלא הכל הולך ומצטרף, ועץ החיים גדול ונשגב הוא, עפייה שפיר ואנביה שגיא, תחתוהי תטלל חיות ברא וצפרי שמיא. הגלגל הגדול של החיים, של האושר והטוב, זרוע הוא על כל גדותיו כוכבים מאירים, גדולים וקטנים, לרבי רבבות אין קץ, וסדר נעלה ומשטר ויחס נפלא ביניהם נמצא. החכמה הגדולה, שזקוקים אנו לגדולה מוחלטת, שהוד אלהים מיוחס לנו, והוא כולל את הכל, והיחס בכל ערכיו, בחבתו, בהערצתו, בחידור הבנתו, בהתפעלות החיים הרוחניים מיוקר ערכו, שלמעלה מכל הגה של ערך, שמתבטא בתפארת של עבודת שמים, של יראה ושל אהבה, של סילוד ושל חרדה, לכל מה ששם ד' נקרא עליו – הכל עולה בסדר שלם ומחוטב.\n", "summary": "האדם שולט בעולם ומשפיע עליו, על-ידי אחדותו הפנימית עם הדצח\"מ.\n"}, {"id": 998, "paragraph": "ישנם דרכים שעל ידם הנשמה של היחיד ושל העולם מאירה היא באור גדול, ומשתלמת בצביונה. וישנם דרכים כאלה שעל ידם היא מתמזגת עם יתר הכחות, ועם החיים בכלל, לשפרם על ידי מיזוגה, לעדנם, ולהקנות להם מאושר האצילות שלה. ופרטיהם, בהבדלים הדקים שבין אלה הגדרים, והצדדים המעורבים ששני הכחות יחדו משתמשים בהם, רבים הם לאין חקר.\n", "summary": "לפעמים נשמת היחיד והעולם משתלמת בצביונה, ולפעמים היא מתמזגת עם החיים כדי לשפרם, ושתי הדרכים מעורבות זו בזו.\n"}, {"id": 999, "paragraph": "כשמרגיש אדם שהוא עלוב, ריקני, אין לו איל רוחני, ונופל הוא ומתמוטט, ידע שאור גדול מוכן לפניו. וכל הגרעונות והביטולים, בין המעשיים בין הרוחניים, בין החיוביים בין השליליים, של כל ימי חייו, הנם מתיצבים לפניו, וכל עונותיו מעידים עליו, והרי הוא תוהה, מתחרט מתוך מכאובים רבים, והוא מתרומם ושב, יוצא מעומק התהום אל גבעת הרום, מטומאה לטהרה, מאפלה לאור גדול. ובדרך יציאתו ועלייתו הרי הוא עובר מדורי חושך, שמשעממים אותו כל כך, אבל הוא יודע כי רחום וחנון ד', וכי גם כי ילך בגיא צלמות לא יירא רע, כי ד' עמו. ומתוך נבכי תהומות אל ד' יזעק, וקולו ישמע, ולאור דעת יקרא ויאיר לו, וחכמה וחסד יתמכוהו ויעטרוהו, ומהרה ישוב לבצרון, מלא חכמה, שמחה וגבורה.\n", "summary": "כשאדם מרגיש עלוב וריקני, יידע שאור גדול מוכן לפניו, ועוונותיו מתייצבים כדי שיצא מעומק האפלה לאור גדול.\n"}, {"id": 1000, "paragraph": "כשהנשמה מאירה בלבת גדולתה, מכיר האדם את כחה, יודע הוא וחש שהכל תלוי בה, שכל המעשים, הרגשות, הדיעות והנטיות השונות, שמפוזרים הם בצורות שונות בכל מלא רוחב החיים, בכל היחידים ובכל הקיבוצים, בכל העמים ובכל הלשונות, איך שרק הפיזור שלהם הוא המביא את הצורה הזעומה של הרע והטומאה, אבל בנשמה הגדולה, שהאחדות הגדולה והחופש המוחלט והזכאי הם צביונה, הכל הוא מאוחד. הטוב והקודש עובר בזרם תקיף, רודה בכל ומקיף את כל, כל הפלגים ממנו הולכים ואליו שבים. כל המלחמות שליבות הן לסולם השלום, וכל הטומאות למעלת הקודש, וכל הרעות לפסגת הטוב. הכרה העליונה זו אינה סרה מנשמה איתנה, והיא משקיטה כל קצף, ומרחיבה את הדעת, סובלת היא ומוחלת, מיסרת היא ומעודדת. הכל יוכל וכיללם יחד.\n", "summary": "כשהנשמה מאירה, ניכר שכל הרע נובע מפיזור המעשים, הרגשות והדעות, ושראיית אחדותם מעמידתו כשלב בסולם הטוב.\n"}, {"id": 1001, "paragraph": "לפעמים, על ידי הצמאון הגדול והעצום מאד לאור ד' ונועם כבודו הנמצא אצל הצדיקים, אינו יכול לישב את דעתו בשום ענין, בשום מצוה, בשום לימוד ובשום עבודה. ואף על פי שצריך להתגבר על זה, ולדרוך בדרך עבודה פרטית וכללית, בין בעיון בין במעשה, מכל מקום, מפני הביטול הבא מצד הופעה עליונה זו, אפילו כשהיא רק מצד הטבע הרוחני שבאור הנשמה לבד, לא יתבהל ולא יתפחד, רק ישים מעינו בדבקות עליונה, בשמחה שלמה, בהרגשת עונג אלהי גדול ועצום, וכוסף נפשי אדיר לאור אלהים חיים, שלמעלה מכל הגה ורעיון, למעלה מכל אות ונקודה. ואת הכוסף הזה יגנוז בלבבו, יקנהו במעשים כפי יכלתו, יכניסהו בלבו וברגשותיו, ירחיבהו בדרשות, ברמזים, בהגיונות, בשירים, בציורים, במאמרים, יחברהו לתוכני תורה וגופי הלכות, ישלבהו לדרך ארץ ולאהבת הבריות, יענבהו לכל הרעיונות וההרגשות שיש למצא בהם איזה צד של מדה טובה, ובכולם ישפיע מאור אלהי עליון זה, בחדות אמת, בשמחת גיל, בתשובה מאהבה, ביראת ד' כל היום. הוא תהלתך והוא אלהיך. \n", "summary": "אל ייבהל הצדיק אם אינו יכול ליישב עצמו במצווה ועבודה מפני דבקותו, אלא יגביר את דבקותו וימשיכנה על מעשיו כפי יכולתו.\n"}, {"id": 1002, "paragraph": "רוב בני אדם אינם מקיפים את הסדר של ההנהגה הכללית, לא מבעי של כל העולם, שהוא סוד אלוה, שבכללו מנוע הוא משכל אדם, אלא גם של החוג השייך להם. והוא מפני שנתמעטה קומתם מפני החטא, ועל כן הם תמיד שרויים במחלוקת, משום שהוא רוצה להתפשט על פני כל חוגו, ובאמת הנכנסים בתוך חוג שרשי הנשמה שלו מתחילים להרגיש שהם יוצאים מסדר ההנהגה של שרשו של אותו מנהיג, והם מתפרצים מפניו, ומבקשים להם שרש אחר, ולפעמים גם אינם מוצאים את מבוקשם. והתרופה היותר טובה למחלת המחלוקת היא תשובה שלמה של המנהיג, שאז מתפשטת שיעור קומתו בחזרה, ומוצאים על ידי זה בה מרחב גם השרשים שנשתמטו מתחתיו, ושבים ומתדבקים בתוך השורש ברב חבה, וברכת השלום חודרת ובאה לישראל.\n", "summary": "המחלוקת נובעת מהתפשטות המנהיג על בני חוגו, אף ששורשי נשמותיהם אינם כלולים בו, ועל-ידי התשובה מתרחבת נשמתו וכוללתם.\n"}, {"id": 1003, "paragraph": "אחד מהדרכים של עסק התורה לשמה הוא, להעשיר את כנסת ישראל בכחות רוחניים גדולים. וכל מה שמתרבה אור התורה, ועמה חבתה וכבודה, בלב אחד מישראל, הרי הכח היסודי של האומה מתחזק ומתאמץ, והנשמה הפרטית של זה האיש, הפועל ברכה כללית זו, היא מצד עצמה גם כן מתגדלת ומתהדרת, משתלמת ומתפארת בענפים רבים ורעננים, ומשלחת שרשים רבים ואדירים, ומשתרשת על ידם בשרשי עץ החיים האמיתיים, שכפי טהרתה וגבורתה תכיר ותחוש את עומק נועמם, טעמם הטוב של החיים המאושרים הללו. וחכך כיין הטוב הולך לדודי למישרים דובב שפתי ישנים.\n", "summary": "אחד הדרכים של תורה לשמה הוא העשרת רוחניות כנסת ישראל, ובכך מתעלה גם היחיד המשפיע.\n"}, {"id": 1004, "paragraph": "הענוה מנמיכה את הדעת העליונה של האדם, ומורידה את אורה לעומק עומקה של נשמתו, ועל ידי זה מכיר הוא את האמת לאמתה. וכפי רוב הענוה, האמת האלהית מתגלה אליו. וכל הדיעות הרעות ותולדותיהן, וכל מיני דרכי עבודה זרה, הכל נובעים הם ממקור המשחת של הגאוה, שהיא מרימה את הלב, ואינה מניחה להאור של הנשמה לחדור לעומק העצמיות של האדם, ונשאר כולו שקוע באפילה. ולפי רוב הגאוה, ככה יגדל סילוק האור של הדעת, וככה יגדל הזדון והשקר. זד יהיר לץ שמו, עושה בעברת זדון.\n", "summary": "הענווה מורידה ומקשרת את הדעת העליונה של האדם לעומק נשמתו, ואילו הגאווה מונעת את חדירתה, ונשאר האדם שקוע באפלה.\n"}, {"id": 1005, "paragraph": "מדת המלכות היא חיי שעה, בסוד ד', על דבר היחש שיש למצבו המוסרי של האדם, הכללי והפרטי, לגורל חייו ולעולם כולו, על פי ההשתנות התדירית, שהיא תמיד פועלת באדם כגלי ים בלא הרף. ולמעלה מזה הוא חיי עולם של מדת התורה, התלויים ומאחזים בהאופי הקבוע של האדם, שהוא אינו משתנה כהשינוי התדירי של המעמד המוסרי במעשה וברגש לפרטיו. ויש קשר קבוע בין אלה שני המעמדים, חיבור תפארת ומלכות, חיי עולם וחיי שעה.\n", "summary": "המוסר המתחדש לפי חיי השעה (מלכות), מחובר בקביעות עם התורה העליונה ממנו, האחוזה באופיו הקבוע של האדם (תפארת).\n"}, {"id": 1006, "paragraph": "ורואה אני איך הנשמות צומחות, איך החיים באים לידי גילויים. מאוצר שלמעלה האורות מופיעים, קוי נוגה, זוהר עליון יורד כחוטי זהב, ממקום החביון מזהיר הוא למרכז המיוחד, שתנאי חיים ותנאי גידול מוכנים להם, ומתחת, מתוך ערפל הבוהו, מתנוצצים רסיסים מוצלים, נאחזים על ידי תנאי החיים והגידול לעלות לרום היש, ובמרכז יועדו יחדו והיו לנשמת חיים. כה צץ ופורח הוא גן החיים אשר לכל חי, ולאדם בהדר תפארתו. מה נחמד הוא גן אלהים זה, ההולך ומתבסם, הולך ומתעלה, הולך הלוך ומתרומם. ואם תקופות ירידה גם הן שתו עליו, סוף כל סוף מפכה הוא מעינו החי, הולך הוא בבטחה אל אשרו, ואשרו אשר אין לו ערך וקצב הנה בא יבא, והיום הגדול, שהכל ימלא אור, הכל ישוקה עונג ועדן, הלא יפוח. וכבוד אלהי ישראל בא מדרך הקדים, והארץ האירה מכבודו.\n", "summary": "\"ורואה אני איך הנשמות צומחות, איך החיים באים לידי גילויים...\".\n"}, {"id": 1007, "paragraph": "הגדולה הנפשית המורגשת בעת העבודה, הרי היא נערכת למדריגות. הדרגה הראויה למדת העבודה הבינונית, הרי היא נחשבת לחסרת חדוה במדת העבודה היותר עליונה ממנה, ולהיפך, אותה הגדולה המעדנת את הנשמה ומעטרתה כבוד בעת העבודה העליונה, תחשב לגאוה אולת בעת העבודה הפחותה. אותה גיאות ד', המיוחדה לצפיית המרכבה, שהיא היא הענוה האמיתית, הרי היא בתור גאוה מעוררת זוהמת גסות הרוח, כשהיא עומדת במדתה בעת התלמוד הרגיל. ועל כן ידע עת ומשפט לב חכם, איך להחזיק במדת הרוח בעלייתו וירידתו.\n", "summary": "עבודת ה' בינונית נחשבת לחסרת חדווה בזמן גדלות הנפש, וגדלות הנפש נחשבת לגאווה בזמן המתאים לעבודה בינונית.\n"}, {"id": 1008, "paragraph": "המגמות האידיאליות העליונות, יונקות הן חיותן מגופן, כל מגמה מספקת לעצמה, ומטרתה ותכליתה בקרבה. נימין דאריך לא מסתבכן דא בדא. והמגמות האידיאליות המושרשות בעולם המעשה, כולן קשורות ומשולבות הן אחת ברעותה ברתוקות של שלשלאות ארוכות וגדולות מאד, חבל בחבל, נימא בנימא, והמגמה האחרונה אי אפשר לתפשה כי אם כשעולים לספירה יותר עליונה, לעולם יותר מואר ומתוקן. נימין דזעיר מסתבכן דא בדא. עד אשר הבהירות העליונה מופיעה, להודיע ולהודע שהכל ענין אחד, ד' הוא האלהים.\n", "summary": "המגמות האידיאליות (אריך אנפין) יונקות חיותן מגופן, והמגמות המעשיות (זעיר אנפין) משתלשלות זו מזו, ובמבט בהיר ניכרת אחדותם.\n"}, {"id": 1009, "paragraph": "כשיוצאים ממחשבות גבוהות, כלליות ומופשטות, למחשבות נמוכות, פרטיות ומעשיות, מרגישים הרגשה מרורה, כמו טעם היציאה מאורה לחשכה, והרוח מתעצב, והלב מתכוץ, וקשה מאד להמשיך אז את אותה הצהלה הנפשית הראויה לעסק התורה לשמה, עד שיברר בלבו את הרעיון של גודל הערך אשר לאלה הלימודים המוגבלים, ואת ההשפעה הגדולה שהידיעה המוגבלת בהלכות ובמעשים הפרטיים משפיעה על הרוחניות הכללית, ואז ימשיך שפע ברכה של חדות ד' לעסקו בתורה לשמה, ממקור הכח האלהי שבנשמה העליונה.\n", "summary": "במעבר ממחשבות כלליות למחשבות פרטיות מרגישים צער וכיווץ, המתיישבים בהבנת חשיבות הפרטים והשפעתם על הכללים.\n"}, {"id": 1010, "paragraph": "ההרגשה הקדושה, המחוברת בבינה עליונה, מחברת את העבודה האלהית בטהרתה עם כל היצור, לשיר יחד עם כל משוררי פרק שירה, ועם כל אדם אשר בנפש ישרה עורג הוא אל אל יוצר כל. והכלליות הזאת, החפשית והרחבה, לא תחדל מהיות יסוד האמונה, הממולאה אהבת אלהים, ואהבת האדם, ואהבת הבריות כולם. והבלטתו של יסוד זה יכין לו האיש הישראלי על פי הדפוס המיוחד של החקיקה האלהית אשר באורן של ישראל, כתורה וכמצוה מורשה קהילת יעקב, שהיא לא תעיק ותצמצם את היסוד הרחב והחפשי, אלא תרחיבהו, ותופע עליו נהרה.\n", "summary": "חיבור הרגשת הקדושה עם הבינה העליונה, מחבר את האדם לכל היצורים, לשיר יחד שירה לה' בחופש, הנחקק בדפוס התורה.\n"}, {"id": 1011, "paragraph": "סוף כל סוף ינצח הקודש את העולם. החשבונות הפשוטים, שגם לבבות של ילדים מרגישים באמתתם, הם הם יהיו יסודות החיים, ומפי עוללים ויונקים יוסד עז. העולם הנצחי, הרוחני, השכלי, הקיים, יהיה ראש כל המאויים, והבסיס לכל עלילות בני האדם. המדות הטובות בשרשן העליון, שהוא הולך ומתעלה עד שהוא בא אל הערפל אשר שם האלהים, הן הנה אשר יהיו למוסדות לחיי החברה, המשפחה והיחיד. והדיעות שהן אבות למדות הטובות, והמזגים המתילדים על ידי סדרי חיים כאלה שהם מתאימים עם יסודם של המדות הטובות, הם הגורמים שעצם הנשמות, וכחות החיים ומקורותיהם, יתעלו, יאירו ויתגברו. ומתגברים המקורים, ומתברכים המעינות, ומתעדנים העולמים, ושמחות הנשמות בגן עדנן, וצוהלים הרוחות במכונם, ונולדים אנשי סגולה עטורי חסד, ומתארכים החיים בשקט וחמדה עדינה, ונפטרים מן העולם מלאי עז ושבעי ימים, והולכים למנוחת עולמים ועדני נועם, ומופיעים ממרומי עדנם אור וחיים גם במרכזי החיים הגופניים. והולך העולם ומתבסס, והולכת התרבות ומתרחבת, והולך הדעת ומתעלה, ומקשיבים קול אלהים בהדר, ורואים הוד החכמה והחסד, ומכירים יופי העולם וטובו, ובאים להדר ולפאר ליוצר עולמים בשפתי אמת. ומתאזרים בגבורה, להרבות עצמה וחיים, ומטהרים את החיים מכל זיהום, ומישרים את הלבבות מכל מעקשים, ומתרוממים לגבהי רום, ומתחברים עם מלאכי עליון ושרפי קודש בלא פחד ורתת, ומשתגבים בשיגוב אלוה נורא הוד, ומתפארים בפאר בטחון ושלות נצח. ומתרחבת האורה, לשירה, לחכמה, לגבורה, לתפארת ולעז, והבריות נעשות חביבות זו לזו, והשלום הולך ונבנה, ביחידים ובלאומים, ומתרחב גם על כל חית השדה וכל רמש הארץ, על צבאות עליונים ותחתונים. כולו אומר כבוד.\n", "summary": "הקודש הולך וכובש את העולם, והמחשבות הפשוטות והמידות הטובות, תתגלינה ותהיינה למוסדות החיים והחברה.\n"}, {"id": 1012, "paragraph": "הצדיקים העליונים הם מלאים חסד, מפני שהם מרגישים, שאם יעזב עליהם העולם, מתוך האור הגדול שבנשמתם, הרי הם מסולקים מכל עניני החומר וישוב המדיני, ונמצא העולם חרב, וזאת היא בודאי רעה רבה, ונמצא שצריכים גם כן הרשעים משוקעי התאוה להיות בעולם, כדי שעל ידם מתקרר רשף האהבה להעולם העליון, לציורי ההשכלה והדבקות האלהית, עד שהעולם הולך ונבנה ומתבסס, ובזה הם מלאים אור חסד, ומלמדים זכות גם על הרשעים. אבל הצדיקים שאינם גמורים, שהם מוקשים בקרבת העולם, וחשים שאינם צריכים כלל לכח מפריד בינם ובין הקדושה בשביל בנין העולם, אדרבא, מרגישים הם בצערם של כל מיני הבלבולים בדיעות ובמדות שבאים להם בעטיים של רשעי העולם, הם בשביל כך מלאים קצף ושנאה על הרשעים, ואוחזים במדת הדין. אבל הם גם כן צריכים לישב את דעתם, שכל צדקתם ואור הטוב שבהם בא להם רק על ידי קשור הנשמה באורם של הצדיקים העליונים, קדושי עליון ממש, ואלמלא הרשעים היו הללו נפרדים לגמרי מן העולם, ולא היה העולם עומד כלל. על כן, אף על פי שמצד צערם הפרטי לפי מדתם, מצטערים הם על הרעה הגדולה שהשיקוע החמרי ושכחת הקודש של הרשעים גורמת להם, מכל מקום מצד הטובה הכללית של אורם של צדיקים, צריכים הם גם הם להשאיר מקום לנקודות של חסד בלבבם, ולהמליץ לפעמים זכות גם על הטבועים ביון המצולה של הזוהמא החמרית. ובזה יפעלו טוב גם לעצמם גם לעולם כולו, כי הרי האיגוד של רעיון החסד העליון בעצמו מחזק את יחוסם של הצדיקים הבינונים עם צדיקי העליונים, מלאי אור החסד, כהנים הגדולים לאל עליון, הטוב לכל ורחמיו על כל מעשיו, ארך אפים לצדיקים ולרשעים, המטים את העולם כולו כלפי חסד.\n", "summary": "הצדיקים העליונים זקוקים לרשעים שיקררו את דבקותם, שלא יתנתקו מהעולם, ולימוד הזכות שבכך מגביר את יחס הצדיקים לכל הנשמות, ומביא תועלת אף לבינוניים.\n"}, {"id": 1013, "paragraph": "שכחת הקודש המצויה ברשעים שכחי אלהים, עוברת היא דרך צינורות שונים, עד שהיא מזדקקת אצל בעלי הנפשות העדינות שבהם. ואף על פי שלא באו עדיין לידי הכרה שלמה של אור ה' במילואו וטובו, בשמו ובקדושתו, מכל מקום הטוב בעצמו, הנטיה להיטיב בגולמיותה, גם זאת היא עצת ד', ואותיות קדושות של שמות עליונים הן הן מופיעות בנשמה הטובה, החפצה לחוס ולרחם, להיטיב ולהושיע, אף על פי שהרעיון האלהי במבטאו הרגיל רחוק הוא מהם. והולכים בניני החיים ונבנים, והרשעה אורגת בהיכלי מלך כאלה את קוריה, ומצטברת קופה גדולה של מדות רעות, והחיים מתעפשים, עד שאור התשובה מופיע, וקוראים בשם ד' בקול גדול, בשמו והילולו.\n", "summary": "ישנם רשעים שנטייתם להיטיב הנה הופעת אותיות של שמות עליונים, וחוסר ההכרה שלהם בכך, גורם לטוב להתמלא ברע.\n"}, {"id": 1014, "paragraph": "העבודה היא רצויה יותר מן המסחר, לא מצד עצמה, אלא מפני שהעבודה באה למלא את ההכרח תמיד, והמסחר יש שאין בו צורך, מפני שאפשר להשיג את המבוקש ממקור העבודה בלא מתווכים. ונמצא שיש יצר מסחרי כזה, שיבקש להכביד על העולם, להרחיק את בני אדם זה מזה, כדי שימצא המתווך הסוחר מקום לתיווכו. ומשום כך יש יצרא דשנאת חנם גנוז במסחר, ומתוך זה עלול הוא להיות קולט אל תוכו עוד סיגים מיצרים רעים אחרים. בצורות הרוחניות, בעבודה לימודית, יש גם כן מין מסחר ומין עבודה. העבודה יוצרת רעיונות חדשים, והמסחר מקרב את הרחוקים, עוסק בהשוויות ובחיבורים. מתוך התשוקה להיות מרבה בסחורה של החכמה, יש שהאדם נוטה לפזר את רוחו, לצייר ציורים רחוקים, בזמן שהאמת היא פשוטה וקרובה לפניו. ועל כן, לא כל המרבה בסחורה מחכים, ורק במקום שאין אנשים שם השתדל להיות איש, מוציא ומביא, אבל בזמן שהמבוקש של החיים הגשמיים והרוחניים עומד להתמלאות מבלעדך, אז באתר דאית גבר תמן לא תהוי גבר, והתיחד עם חכמתך, ליצירה של עבודה, בחידושים עצמיים, יצירתיים, לא מסחריים. אמנם טוב סחרה מסחר כסף, אבל עדיפה ממנה היצירה המחדשת, ומחרוץ תבואתה.\n", "summary": "העבודה היצירתית גדולה מהמסחר המתפרנס מן הפירוד וגורם לו – בגשמיות וברוחניות.\n"}, {"id": 1015, "paragraph": "אין חכמה סותרת חכמה, ולא יושר סותר יושר, לא יופי סותר יופי, ולא אמת סותרת אמת. ומכל מקום, הכל מלא סתירות מאלה המדות הסותרות במערכותיהם זו את זו, לא מצד עצמם, אלא מצד החשמל של הנגוהות, הדומה לעור המלביש את הגויה, החופף אותם, שבזה הם עומדים ביחש ניגודי זה לזה.\n", "summary": "בחכמה, ביושר, ביופי ובאמת – אין סתירות פנימיות, אלא רק מצד החשמל של הנגוהות האופף אותם.\n"}, {"id": 1016, "paragraph": "נפש האשה עשויה היא לקבל רשמים מבחוץ, ולפתחם בקרבה, והרשמים שהיא מפתחת אותם בתוכה, מוכרחים הם, על ידי ההשפעה החיה של נפש הגבר, כבר להיות מוכנים לאותו הפיתוח העתיד לבא על ידה. רעיונות מקוריים בהתחלתם אין לקוות ממנה, אבל על ידי גרעינים שכבר החל בהם כח החיים, הבאים אל תוכה מתוך הסביבה של הגברים, מצליחה היא בבינה יתירה יותר מן האיש, ומאד צפון עבורה עתיד מזהיר וגדול. כאשר הגרעינים הרוחניים שבנפש הגבר יהיו זקוקים, אין קץ לברכה שתביא אז האשה ברוחה המפתח לעולם הרוחני, להגיון, לשירה, ליופי, וממילא גם לגבורה ולקדושה. גדולה הבטחה שהבטיחן הקב\"ה לנשים יותר מן האנשים.\n", "summary": "כוחה הרוחני של האישה הוא בפיתוח ובהפריית הגרעינים הרוחניים המזוקקים והמקוריים של הגבר.\n"}, {"id": 1017, "paragraph": "היראה מכל חטא צריכה להיות אצל האדם ביחוד אצל עצמו, שיתירא שהוא לא יחטא, לא בחמור ולא בקל, ומובן שבכלל זה הוא גם כן כל מה שיש בחוגו למנע מן החטא, שזה נחשב כבר חוגו. אבל כל חטאת העולם שמחוץ לחוגו, ידע תמיד שכשם שקילוסו של הקב\"ה עולה מן הצדיקים כך עולה מן הרשעים, וכשם שעולה מן הגן עדן כך עולה מן הגיהינם. \n", "summary": "צריך לירא מהחטא שלו ושל אותם שבידו למונעם מלחטוא, ולגבי שאר האדם יידע שקילוסו של הקב\"ה עולה גם מהרשעים.\n"}, {"id": 1018, "paragraph": "התורה היא החכמה העליונה, וכל החכמות, וכל מיני השקפות עולם, בטלים לפניה כשרגא בטיהרא, ומכל מקום הם כולם כלולים בה, וכל כח החיים שלהם הוא מפני שהם, בין ביודעים בין בלא יודעים, נסמכים על הבסיס התורתי. והממשיך אור התורה ממקורו על כל ההשקפות העולמיות, הרי הן מתברכות על ידו, ונעשות נערצות, וסיגיהן הולכים ומתפרדים מהן, עד שהן מזדככות והולכות, וסוף כל סוף מתאחדות הן באורה החי של התורה, שהוא אור אלהי אמת בעולם. ועשרה אנשים מכל לשונות הגויים יחזיקו בכנף איש יהודי לאמר נלך עמכם, והגויים ולשונותיהם, דתותיהם והשקפותיהם, בעצמם יתבררו ויתעלו, והיתה לד' המלוכה.\n", "summary": "החכמות כולן בטלות מול עצמת התורה, והן כלולות בה ומתברכות על-ידה, ועל-ידי זיכוכן הן מתאחדות עמה.\n"}, {"id": 1019, "paragraph": "מה שהאדם מתחלש כשמביט על הבהירות הגדולה של האור האלהי, בין מצד ההופעה של האותיות שבתורה, בין מצד ההופעה של השכליות הכללית הספוגה בה, זהו סימן טוב לו לטהרת נשמתו. ומכל מקום צריך הוא להתאזר גם כן בגבורה גדולה, כדי שימצא את כל כחותיו מוכנים להבליט על ידם את האורה האלהית. וכפי עוצם הטהרה אשר קדמה בעת רשימת החלישות, ככה תתגלה הגבורה שהיא באה כבר לרומם את הכחות למרומי ההארה האלהית, ושכינה מדברת מתוך גרונו. כל עצמותי תאמרנה ד' מי כמוך.\n", "summary": "החולשה שבאה בהארת התורה, באה מטהרת הנשמה, המכשירה את הגבורה הנצרכת להבליט על-ידה את האור האלוהי.\n"}, {"id": 1020, "paragraph": "מי שיש לו נטיה לחסידות, לדבקות אלהית, ולחכמות רוחניות עליונות מופשטות, צריך הוא לדעת שלכך נוצר. ואם ירף מעבודתו העליונה, שרק שרידים יחידים מוכשרים לה, מי זה ימלא את החסרון הגדול הזה. על כן ישמח בחלקו, ואל ירע בעיניו, ולא יבוז לחלקם של אחרים, אף על פי שהם רחוקים מזה מאד, כי בודאי יש להם מקצועות אחרים של טוב ותועלת שהם רחוקים ממנו. ויהיה תמיד עשיר בדעתו, וטוב עין, ומכבד את הבריות, ואוהבם כולם, ושוחר טובתם ועילויים.\n", "summary": "המוכשרים לדבקות וחסידות אל ירפו מעבודתם המיוחדת, אלא ישמחו בחלקם, ויסתכלו בעין טובה ובכבוד על האחרים ודרכיהם.\n"}, {"id": 1021, "paragraph": "יסוד העבודה בנוי במרכז האמונה, שהולך ומאיר לברר לעולם ולאדם, כמה נשגב הוא הערך היחוסי שבין העולם ליוצרו, וממילא בין האדם לבוראו, עד שאוצר הטוב של כל החמדה הולך ומתעלה הוא על ידי הבלטתה של הידיעה, ההולכת ומתרשמת וטובעת את חותמה, באמונה, בבטחון, באהבה, ביראה, בדבקות, בעונג וחשק לבב לאור אלהים חיים. ומחשבות נשאות הללו הן הנה תולדות העילוי של כל החיים וכל היצור, וכל הטוב שבעולם ובחיים, אפילו מה שבא על ידי כלים כאלה שהם מתנכרים לגמרי מכל ההודעה של הקודש האלהי, הכל יונק הוא מהצינורות של היחושים שבדעת וברצון שבין העולם ויצוריו למקור חייהם, אל חי העולמים.\n", "summary": "העבודה, אפילו המתנכרת לתודעת הקודש, מבררת לאדם ולעולם את היחס בין העולם ליוצרו, וממילא בין האדם לבוראו.\n"}, {"id": 1022, "paragraph": "אפילו אם יש לאדם רק קצת נטיה לציורים רוחניים עליונים, אפילו אם אין בו שכל וחכמה באמת, רק איזה עילוי של כח המדמה בתכונה של איזה מדרגה יותר מהרגיל, כבר חל עליו כל החוב של התנהגות הקדושה העליונה, ומוכרח הוא להתבודד בדרכו בקודש, להתרומם במדות טובות ותכונות עליונות ממעל לההמון הגדול. ויתאמץ ללמוד מכל אדם, וביחוד מההמון התמים, ומכל מי שיש בו איזה מעלה. ואם ירצה ללכת בדרך הרגילה, של ההמון וחכמיו הרגילים, לא יוכל בשום אופן, רק יתאמץ לקנות מדות מעולות, וחשבון עולם ברור, והשאיפה התדירית לקרבת אלהים שהיא טבועה בנשמתו, לא יעזבנה מפני שום מניעה שבעולם. לא ירדוף אחר הכבוד, ולא יבהל כשימצאו מכבדים אותו בהפלגה, וקל וחומר שלא יצטער ממה שמבזיו מבזים אותו או מקילים בכבודו.\n", "summary": "מי שיש לו נטייה לציורים רוחניים, ואפילו רק בדמיון, עליו להתבודד בדרכו, ולא יוכל ללכת בדרך ההמון הרגילה.\n"}, {"id": 1023, "paragraph": "כח החיים מלא הוא אותיות רוחניות, שהן מתנוצצות בו מעולם המלא זיו עליון, שמוצאים קוים קטנים את מרכזם בהוייתו של האדם. והאותיות, בין המחשביות בין המבטאיות, רק מקצה התחתיתי שלהן הן מורגשות, והמון חיים עליונים, מלאי זיו ותפארת, כלוא בהן ואצור בקרבן, ויותר מזה לאין קץ קשור בהן למעלה למעלה. כל מה שלומד האדם יותר, הרי מתגלה אצלו חלק מהאותיות העצמיות שלו, שהם מקורי החיים שבכל היש. הדיבור מתנוצץ הוא מהחפץ, שהוא אור חיים מלא, החפץ מקושר עם הציור והשכל, והם כולם אורות חיים מאירים, לוקחי לב בחמדתם, שואפים להשתלם בהכרה של התרוממות אל כבוד אל חי, שאין קץ לחמדת נועמו. מה טובו ויפו נועמי עדניהם של חסידי עולם, כרותי ברית אלהים, ההולכים תמיד בדרכיו, וצמאים לאורו המחיה את הכל.\n", "summary": "החיים הרוחניים מלאים אותיות רוחניות, ובלימוד מתקשר האדם לאותיותיו העצמיות, שהן קווים קטנים ממקורם העליון.\n"}, {"id": 1024, "paragraph": "מחלה היא זאת ממחלות הנפש, שכשמציירים את האמונה העליונה בניסים ונפלאות, בשידוד הטבע וחוקיו, פג העז הטבעי, והאדם נעשה חלש ומרוטט. וכל זה בא מפני שהוא רואה בהנס את השליליות של הטבע, ובהטבע הוא רואה את החיוב של היש והכח המצוי. אבל השקפה זו גסה היא, שטחית, ומרוקבת מתוכה. הניסים באו להרבות את עז החיים וההויה בהזכרתם. מקור האומץ מתגלה ברב הוד גבורתו, ותוכן הניסים, בהיותו קשור באמונה מלאה אדירות נשמה, מוסיף הוא ציורי אומץ וגבורה עליונה, באשר עדים הם הניסים והנפלאות על עזוז היד החזקה המלאה את כל היקום. תנו עז לאלהים, על ישראל גאותו.\n", "summary": "ראיית הנס כשידוד הטבע מביאה לחולשה, והאמונה רואה את הנס כתוספת גבורה אלוהית בטבע.\n"}, {"id": 1025, "paragraph": "כשם שאין כנסת ישראל מוציאה אל הפועל את סגולותיה כי אם בארץ ישראל, כן אין אדם מישראל מוציא את סגולותיו הרוחניות כי אם על ידי התורה, שהיא הארץ הרוחנית הנאותה לסגולת הנשמה הישראלית. כל המדעים דומים הם לחוץ לארץ ביחושם אל הגידול הנשמתי אשר לישראל.\n", "summary": "כשם שאין כנסת ישראל מוציאה את סגולתה לפועל אלא בארץ, כך אין היחיד מוציא את סגולותיו אל הפועל אלא על-ידי התורה.\n"}, {"id": 1026, "paragraph": "השמחה שהתורה משמחת את האדם, באה מרוב האורה שבאותיות התורה, שהם מלאים חיים של עונג אלהי, והם ממלאים אור חיים ושמחת עדנים את הנשמה במילואה. ויותר ממה שהשמחה נובעת מעצמיותם של האותיות שכבר נקלטים הם בנשמה, הרי היא נובעת מהחיים הרוחניים האדירים שהם הולכים ומשתפכים ממעינות העליונים, שהם הרבה יותר נשגבים מהאותיות שנקלטו בנשמה המכרת, ואור השמחה העלומה שלהם היא גדולה, וממולאה נחת ועונג נפלא, אשר כל חפצים לא ישוו בה.\n", "summary": "השמחה בתורה, נובעת מהחיים שבאותיותיה הנקלטות בנשמה, ויותר מכך מהשפעת מעיינותיה העליונים הנעלמים מהנשמה.\n"}, {"id": 1027, "paragraph": "המציאות של כל פרט, כמו המציאות הכללי, הרי הוא תלוי באלהים, ופרטי המציאות ודאי הם בכלל המציאות, וכן פרטי פרטיהם. וההכרה שבתוך המכירים הרי היא בודאי מכלל המציאות, והיא גם כן באה להשלמתה לפי הערך היותר שלם של התלותה באלהים. ומזה באה הדבקות המדעית, המחוברת אל הדבקות ההרגשית, המשתלמת מקדושת החיים בהליכותיהם המעשיים, ודרכי המחשבה שלהם, בהגיון השכל, ובציור הכחני של כח המדמה.\n", "summary": "המציאות וכל פרטיה, כולל ההכרה, באים לשלמותם לפי היתלותם בא-להים, וזהו יסוד הדבקות המדעית, הרגשית והמעשית.\n"}, {"id": 1028, "paragraph": "התאמצות גדולה צריכים, להתבונן על ידה את טוהר החידוש ואת הרעננות הכבירה שיש בכל מחשבה ישנה מעניני הקודש העליונים. \n", "summary": "צריך להתאמץ לראות את החידוש והרעננות שבמחשבות הקודש הישנות.\n"}, {"id": 1029, "paragraph": "ההודאה לד' היא עומק חופש המחשבה, והדרגה המביאה לחירות מורחבת זו היא התפילה.\n", "summary": "ההודאה לה' היא עומק חופש המחשבה, והתפילה מביאה לחירות זו.\n"}, {"id": 1030, "paragraph": "האמונה האלהית היא המחשבה היותר עליונה, שמתוך גבהה היא משתפלת בכל השדרות, גם היותר שפלות, ובכל דרגה ושדרה היא מתתארת כפי ערכה. המתחכמים להיות קטני אמנה, מגביהים את רוחם מהשדרה הנמוכה, הם יוצאים ומתפרדים, ואין הציור של אמונת אלהים בקטנותו ראוי להם, ובגדלותו אינם עלולים לקבלו, והרי הם קלועים בקלע הרעיונות הסותרים, עם אשר יבא עזרם מקודש.\n", "summary": "האמונה העליונה משתפלת לשדרות נמוכות, כדי שכל אחד יתארהּ כפי יכולתו, אך חכם הרוח היונק משפלותה, נקלע לסתירות.\n"}, {"id": 1031, "paragraph": "יראה יתירה פוגמת היא את האמונה, מפני שאיננו מאמין בעבורה בעצמו ובשכלו, וממעט את ההכרה של הניצוץ האלהי שבנשמתו, ומפני כך באים הרהורים רעים לצערו. והצדיק מכיר את הסבה היסודית לצרה זו, וחוזר בתשובה מיראה היתירה, ומקיים אל תירא אברם, שאומרים למי שהוא ירא שמים בכל כחו. והולך במדרגה אחר מדרגה, עד אשר עין בעין יראה את אור אל אמת, המאיר בשכלו ובכל נטיות נפשו. ואור נשמתו הולך ומוסיף, וכל פועלי און סרים ממנו, והאמונה הטהורה בקדושת הניצוץ האלהי שבעצמו משתלהבת לאבוקה גדולה, ומתחברת עם אור האמונה הגדולה. וצדיק באמונתו יחיה, גוי צדיק שומר אמונים.\n", "summary": "היראה היתרה מדכאת את הניצוץ האלוהי שבנשמה, וצדיקים עושים עליה תשובה.\n"}, {"id": 1032, "paragraph": "הצדיקים העליונים יודעים שהם אוהבים את ההתיחדות עם נשמתם, כשהיא מתיחדת בשרשה העליון ומשפיעה שפע חיים גדול על כל ענפיה, יותר מכל העבודות של קבלת פרס שבעולם. ומתוך אהבה זו באים הם להאהבה העליונה, המתאחדת עם היראה הנפלאה, המרהבת את העין של כל הבריות. וכל צבא מעלה מתנשאים בזיו עליון מגודל חמדת עולמי עולמים זאת, וכל הנשמות מתעלות על ידי חשק נועם ידידות שבאה מהשקפת קודש זו, המספרת כבוד אל ברב חסד והדרת קודש. ולא ייגעו לריק ולא ילדו לבהלה, כי ברוכי ד' המה וצאצאיהם אתם.\n", "summary": "הצדיקים העליונים אוהבים את ההתייחדות עם נשמתם בשורשה העליון, ומתוך כך הם באים לאהבה עליונה, המתאחדת עם היראה.\n"}, {"id": 1033, "paragraph": "ממקור המחשבה העליונה, המחיה באורה את כל יסודי המדע וכל שרשי הרגש והחיים, מתפשט אור וחיים על כל הענפים כולם. וכל סעיפי הרעיון, ותורת ישראל ומצותיה, דיעותיה, הגיונותיה, מנהגיה, ורישומי הנפש שנעשים דוקא על ידה, הולכים ומתאהבים ומתקשרים יחד ביחודא שלים, ומתכללים עם קנאת עם, לשוב ולבנות חרבות, ליסד ארץ ולנטע שמים. מאיסת המצות, שנאת התורה וכל התוכן של הקדושה והאמונה הטהורה והעליונה, באה מההתעלמות של המחשבה העליונה, המחיה ומשפרת את הכל. ועל פיה האדם שוקע בבוץ של החושך, המצייר לו גם הוא מחזות שונים, ומפתח בו כשרון לרועץ, עד שאובד הוא את דרכו, ותמיד בחבלי חטאתו יתמוך, להעיר משטמה וקלון. עד אשר יזרח אור ד', וצדיקים יראו ונהרו, ויתמו חטאים מן הארץ, בהגלות האור העליון, הכולל שיר ושם בבת אחת, הללויה.\n", "summary": "הֵעלמוּת המחשבה העליונה גורמת למאיסת התורה והקדושה, ובהתגלות אורהּ העליון מתפשטים אור וחיים על כל ענפיה.\n"}, {"id": 1034, "paragraph": "כשמזדמן לצדיק נפילה מוסרית, אל יחת, ויעלה למקומו העליון במחשבת קדושתו. ביחוד אל יבהל מפני חטאת האדם בנוגע בין אדם לחבירו בעניני כבוד, והתכבדות בקלון חבירו, שלפעמים יש בהם קורטוב של טוב, מפני גדולת הנשמה, אלא שצריכים לזקקה בתשובה מאהבה, ולשוב תמיד לגבורה של ענוה, של אהבת רעים, וזהירות בכבוד הבריות.\n", "summary": "אל ייבהל הצדיק מנפילותיו, בייחוד בענייני כבוד חברו, שכן יש בהן מעט טוב מפני שמגדילות את נשמתו, אלא ישוב מאהבה.\n"}, {"id": 1035, "paragraph": "אחת מהדרגות של התנוצצות רוח הקודש היא, כשהולכת ומתבררת לו גדולת הערך של היחש שלו לאלהים, ומזה מסתעפת הידיעה עד כדי הבירור ההולך ואור של היחש של כל העולם כולו לאלהים. והנקודה המרכזית שבבירור זה היא, שכל מה שהציור הפנימי של האדם יתעמק ויתגדל בערך יחש זה, ככה יתאדר תוכן השלמות שלו, ותוכן השלמות של כל העולם כולו, התלוי במרכזו בשלמותו של האדם אשר עז לו באלהים.\n", "summary": "אחת מדרגות רוח הקודש היא התבררות יחס האדם לא-להים, ומתוך כך יחס העולם לא-להים.\n"}, {"id": 1036, "paragraph": "את הכעס צריכים אנחנו לשנא בכל עומק הוייתנו. בכעס גדול, אבל מתון ומיושב, אנחנו צריכים לשנא את הכעס הרתחני, המערבב את הדעת, ופוסל את כל היתרונות הגדולים של האדם, היחידי והציבורי. כשרואים אנו איזה כתה או מפלגה מדברת תמיד את דבריה בכעס, הרי לנו סימן, שאין לה דעת, שאין לה תוכן במה למלא את הריקניות שבה, והיא כועסת על עצמה באמת, אלא שהאיגואיזם בא ומכריח אותה להטיל את הארס של כעסה על אחרים. החכמים העליונים, שבאו עד מרום הצדק והחסד, מלאי רצון הם תמיד, וחסד ואמת מעטר אותם כל היום.\n", "summary": "הכעס בא מכעס עצמי על ריקניותו, שהאגואיזם גורם להוציאו על אחרים, וצריך לשנוא את הכעס בכעס גדול, אך במתינות.\n"}, {"id": 1037, "paragraph": "כשיש איזה דבר שאיננו מתדבק עם המחשבה הכללית הישראלית, מפני שנדמה שהוא קטן בעדה יותר מדאי, ומוגבל ומצומצם יותר מערך הרחבתה האידיאלית, אנו צריכים להבין שיש כאן חסרון מצדנו בהמחשבה הכללית, שלא הוארה יפה בכל אבוקתה הגדולה ואורה הבהיר, שמתוך כך אינה תופסת את הדברים הקטנים והרחוקים מחוגה העליון. וכל מה שנוסיף אורה קדושה ועליונה, יותר נתעלה בבהירות המחשבה, ויותר יתגדלו האידיאלים שלנו בשאיפתם, ויותר יכנסו לעומתם תחת דגלם כל הדברים הקטנים שבקטנים, וחיי עולם וחיי שעה יתחברו ביחד, והיה אור הלבנה כאור החמה.\n", "summary": "המחשבה הכלל-ישראלית צריכה להיות גדולה ועליונה כל-כך, עד שתכלול את המחשבות הקטנות ביותר.\n"}, {"id": 1038, "paragraph": "התשוקה העליונה שיש במדע הרוחני העליון, להמסתכלים המוכשרים, להוביל את ההופעה המציירת ונותנת נשמה להמדע בפרטיותיו משורש שרשה היותר עליון, מונעת היא את השקידה הכמותית, מפני שהיא דוחקת תמיד את החפץ הפנימי למצא שפע עדין וחיי חכמה מרוחבה בכל אות ובכל פרט, והתוכן הפרטי הוא תמיד סתום, והדברים מסתעפים ומתפצלים זה מזה בהתגלותם. ולולא המתינו בני אדם עד הגלות להם האור השרשי, לא היתה כל חכמה מתפתחת, וכל מוסר וכל נימוס וכל התפתחות מעשית לא היתה מנצחת בעולם. אבל ההכרח שמוליד את הפרטים לא יוכל לעקר את החשק הרחב שלב העדינים הגדולים הומה וחושק אליו. ומכאן באה השפעת האמונה הגדולה שהכל נובע ממעין האלהי, והכל נערך בערך המגמה העליונה, שהכל שוה בה, וגודל וקוטן יחד עושים את החטיביות של החשיבות, המתקנת את העולם כולו. ומשתלבים השמות הויה ואדנות בחוברת, יתלכדו ולא יתפרדו. ונועם התורה הולך ומתגבר, מפיץ הוא את מעיניו, ומרוה צמאים מנחלי עדניו. מה יקר חסדך אלהים, ובני אדם בצל כנפיך יחסיון, ירויון מדשן ביתך ונחל עדניך תשקם, משוך חסדך ליודעיך וצדקתך לישרי לב.\n", "summary": "המעיינים משתוקקים לשורש המחשבות, אך צורך העולם מכריחם לפתח את הפרטים, והאמונה באחדותם מגבירה את נועם התורה.\n"}, {"id": 1039, "paragraph": "העבודה העליונה של האישיות הפרטית היא, להעלות את כחות החיים הטבעיים הרצוניים, שיהיו ממוזגים בטבעם עם המחשבתיים השכליים. ומיזוג זה אינו נעשה בהדר השלמתו כי אם לפי אותה המדה שהעריגה האלהית, על פי תנאיה ותפקידיה, ממלאה את הנשמה. ואור ד' העליון דוחה את שמרי הרצון שלא יתערבו בפעולות החיים, והזך והאוכל המבורר של הרצון מתקשר עם השכל הצלול, העולה ומתקשר עם הדר הקודש, הפורח על שדמות הקדושה והברכה העליונה, ביחודא שלים.\n", "summary": "עבודת האדם היא לזכך את החיים הטבעיים והרצוניים ולמזגם עם המחשבתיים, וזה נעשה על-ידי מילוי הנשמה בעריגה א-להית.\n"}, {"id": 1040, "paragraph": "אם על ידי התעלות נפשית עליונה נתרחב הרצון, ומתוך כך נמשך לפעמים לדברי הנאה רשותיים יותר מהמדה הראויה, אף על פי שצריך למהר לשוב בתשובה, לחזק את קשר החיים בקדושה, ולאחד את הנפרד, בכל זה יהיה לבו סמוך בטוח בד' כי לא יתן לעולם מוט לצדיק, והנטיה החומרית שכהתה את העין הרוחנית תשוב בקפיצה מהירה לפי החשק הטהור של הרוחניות העליונה, והאידיאלים הנצחיים, אותיותיה של תורה, ישובו להאיר בנשמתו מתוך החושך.\n", "summary": "כישלון הצדיק בהנאת הרשות, שבא מתוך התעלות נפשו והרחבת רצונו, מתהפך בקפיצה מהירה לחשק הרוחניות העליונה.\n"}, {"id": 1041, "paragraph": "תיכף כשנכנסה מחשבה אלהית רוממה בנשמה, הרי היא מתגבלת, מדי עמדה במרכז החיים המעורבים בהגבלות גופניות, והיא חוזרת לעוף למקורה טרם נתגשמה יותר מדאי, וברק חדש בא במקומה, וגם הוא ממהר לעלות, מיראתו מפני האש השחורה, הקודחת, החמרנית, ופורח ועולה גם הוא, וחוזר חלילה. וזאת היתה מעלת לימודו של יונתן בן עוזיאל, שטרם שהספיקה המחשבה להתגשם מנגיעת החומר, נתדקדקה ונתאדלה מהופעת אור העליון של הנשמה, שנתעדנה הרבה על ידי רוחב הקודש של לימודו. ומתוך כך אמרו עליו, שבשעה שיושב ועוסק בתורה, כל עוף הפורח עליו מיד נשרף.\n", "summary": "המחשבה האלוהית הנכנסת בנשמה, מוכרחת לפרוח ממנה בטרם תתגבל בגבולות הגוף, וברק חדש בא ומאיר, וחוזר חלילה.\n"}, {"id": 1042, "paragraph": "ישנם צדיקים נוראים כאלה, שאפילו כשפוגמים את המדות הרעות שלהם, גם כן ממעטים בזה את הדמות של הקדושה העליונה, מפני שכבר נתמתק אצלם מרוב הקדושה וההשגה האלהית גם שורש הרע, והם בעצמם פוגמים הם כשעוברים על מדותיהם. וזאת היתה מדתו של שאול, אלא שנעלמה ממנו קדושתו, והיה נחבא אל הכלים, ומחל על כבודו, והוא באמת בן שנה, בלא חטא, ועומד במלכותו גם כשמלכות בית דוד קיימת, במדריגתו העליונה שלמעלה מהמדות, ונקרא שאול בן קיש מלך ישראל.\n", "summary": "ישנם צדיקים כשאול המלך, שהתמתק אצלם שורש הרע, וכל פגימה במידותיהם, אפילו הרעות, פוגמת בקדושה.\n"}, {"id": 1043, "paragraph": "כל מתבונן בעל הסתכלות, עולה על חבירו בעומק הציור והודאות הגדולה של הישות האמיתית אשר להמציאות הרוחנית הצורתית. וכל המכשירים התרבותיים אינם אלא דרכים איך להגיע את הבריות לידי העדינות העליונה הזאת, שכשאדם מגיע למדתה העליונה הרי הוא צרור בצרור החיים, וישחק ליום אחרון.\n", "summary": "כל המכשירים התרבותיים, אינם אלא דרכים להגיע לעדינות של ההסתכלות הרוחנית הוודאית.\n"}, {"id": 1044, "paragraph": "ישנן בריות גדילות במים, וישנן בריות גדילות באור. אלא שבמים, כשהן נכנסות באור מיד מתות, ואותן שבאור, כשהן נכנסות במים מיד מתות. כן ישנן נשמות היכולות לחיות רק על פי הטבעה בתוך חוג רוחני מיוחד, וכשיצאו מחוגם זה, מתות מחניקה רוחנית, או איזה דרכי רקבון ואיבוד דומים לזה. ומזה הוא הרז של השמירה מספרים החיצונים, ביחוד מהשפעה של אמונות זרות. דרכי שאול ביתה. ואל רפאים מעגלותיה, כל באיה לא ישובון ולא ישיגו ארחות חיים. ומיראה אמיתית זאת, מתגברת באדם האהבה הגמורה לבית אמו וחדר הורתו, לאור תורה ואמונה, אילת אהבים ויעלת חן, דדיה ירווך בכל עת, באהבתה תשגה תמיד. \n", "summary": "כשם שבעלי החיים מתים בים, ודגים מתים ביבשה, מפני שאינם מקום מחייתם, כך צריך להיזהר מאמונה זרה ומספרים חיצוניים.\n"}, {"id": 1045, "paragraph": "כשמרגיש האדם שרצונו הוא רפוי, צריך הוא להתאמץ לחזקו בכל מיני אימוץ, כדי שיוכל להוציא אל הפועל כל דבר טוב שחק טבעו מתאים לו. וטוב יותר לעסוק באימוץ כח הרצון, מלעסוק בפרטים של הטבות מוסריות. כמובן, בעת שעוסקים באימוץ הרצון, צריכים גם כן שלא לשכח מלעסוק בטהרתו ועידונו, ובהעלאת מדרגתו של הרצון אל הקדושה, אבל העסק היסודי אצל הלקויים בחלישות הרצון צריך להיות העסק בהגברת עצמיותו של הרצון, על ידי עצות שונות, טבעיות, מוסריות, שכליות, תורניות, ולא יירף משום עצה שתוכל להועיל למטרתה העליונה של אימוץ כח הרצון בכללו.\n", "summary": "כשמרגיש חולשה ברצונו, צריך לחזקו בכל הדרכים הטבעיות, המוסריות, השכליות והתורניות, ולא להתמקד בעידונו ובטהרתו.\n"}, {"id": 1046, "paragraph": "אף על פי שהרבה נכשלו מההגיון בנסתרות, אין המוכן להשכלה רוחנית צריך להיות נסוג אחור מחפצו הקבוע להיות הוגה דעות. וכמו כל עניני החיים, שהם מלאים מכשולות, ומכל מקום הולכי תום בטח ילכו דרכם, ועזרת ד' תשגבם, כן הוא גם כן ביחש החיים הרוחניים, שהאדם צריך רק לטהר את לבבו, ולהתאמץ בתכונת המוסר וחפץ הטוב, שהוא התוכן של הקודש, לעשות רצון קונו, ולכוין לבו לשמים, ואז ישמר מכל מכשול, וילך לבטח דרכו, בתורה וחכמה, בחקר א?ה ובבינת אמת בדעת ד'.\n", "summary": "אף-על-פי שרבים נכשלו מהיגיון בנסתרות, המוכן אליהן אל יימנע מהן, אלא יטהר לבבו ויבטח בה'.\n"}, {"id": 1047, "paragraph": "הרעיון היותר גדול, יורד הוא לפי גדולתו בכל השדרות, ולפי גדולתו ואמתתו של כל רעיון, כך גדולה היא פשטותו. על כן אין ראוי לחינוך של כל בני אדם, מילד עד זקן, מבור עד גאון, אלא הרעיון האלהי ותולדותיו. וכל מה שהמחשבה האלהית מתעצמת יותר בנשמה, היא פועלת על המזג, ומתפשטת מאבות לבנים, והרוח והצביון הנולד ממנו משתמר בטהרתו על פי ההדרכות הבאות מצדו. ובזה אנו רואים כל פרצה, ועבירת חק תורה ומצוה, לשליחת יד בנשמת האומה, ובכל עז עלינו להחזק ולהיות לאנשים, להציל את האומה ורוחה הקדוש העומד לעד.\n", "summary": "אמונת ישראל בגדלותה יורדת ומתאימה גם לפשוטי העם, וככל שהיא מתעצמת בנשמה, היא פועלת עליה ומשפיעה על מעשיה.\n"}, {"id": 1048, "paragraph": "היהדות הניסית והיהדות הטבעית הן משולבות זו בזו, אחוזות אחת בחברתה כאחיזת נשמה בגוף. וכמלחמה שבאדם הפנימי היחיד, שלפעמים הנשמה מתגברת, והיא מאירה, אבל הגוף נלקה על ידי זה יותר מדאי, ומתוך כך באה נטיה הפכית לחזק את הגויה, והנשמה סובלת מחשכת הגשמיות, וחוזרת נטיה נשמתית להופיע, ובכל אותן העליות וירידות שיווי המשקל הולך ומתקרב – כמו כן הוא בהיהדות הכללית. כשהרעיונות תולדות היהדות הניסית מתגברים, הרי היהדות הטבעית נלקית, וממילא מרגשת גם היהדות הניסית בחסרון זה, שאובדת היא בליקוי זה של היהדות הטבעית, ההוד שבקומתה הרוחנית של היהדות, את בסיסה, וממילא בהדי הוצא לקי כרבא, ונלקה גם כן הנצח שביהדות, הניסיות שבה, והלך מחשבותיה, עומק רגשותיה וחותם המעשי שלה. עד אשר בכח החזרה התכופה, ההולכת ובאה משך של תקופות שונות, ההשתלמות הקומתית של האומה בשיווי המשקל הולכת ומתקרבת, והנצח וההוד יחדיו משפיעים הם את כחם. וכנסת ישראל מתעלה עליהם, היא בעלת המקור להיהדות בכללה, בשני ערכיה הכלליים, היא עולה על שניהם במהות ההתחלקות שלהם, ומזוהר תפארת ישראל הרי היא סופגת את אורה. וממילא מתמזגות הן שתי הצורות הללו אשר לכנסת ישראל, הניסית והטבעית, בכל הסתעפיותיהם, במעמד כזה, שכל אחת מרחיבה את הגבול של חברתה.\n", "summary": "היהדות הטבעית והניסית נאבקות זו בזו עד למציאת האיזון ביניהן, כשם שהגוף והנשמה נאבקים זה בזה עד לאיזונם.\n"}, {"id": 1049, "paragraph": "כשנמשכים אחר איזה תאוה, ובפרט כשיש בה איזה צד איסור, מרגישים אחר כך בעת עסק התורה איך שמעין החידוש נסתם, והמחשבות מתפסקות, ומזה מבינים הצדיקים את היחש שבין תשובה לתורה.\n", "summary": "התאוות, ובפרט אותן שיש בהן צד איסור, סותמות את מעיין החידוש של המחשבה והתורה.\n"}, {"id": 1050, "paragraph": "כשתרבות המעשית עמדה בשפלות בעולם, עמדה ההרגשה הנפשית ברוממות המעלה, ואחר כך, כל מדרגה שהתרבות המעשית מתגברת, ההרגשה הנפשית מתחלשת. רק יחידי סגולה, האוחזים בעץ החיים של תורת אמת, מאחדים בקרבם את שני הענינים, ההרגשה הנפשית העליונה, והתרבות המעשית המפותחת. והם הם המוכנים להביא את האורה לעולם, ולהיות מארי עיטין למלכא משיחא.\n", "summary": "התרבות המעשית וההרגשה הנפשית העליונה סותרות זו את זו, ויחידי סגולה מאחדים אותן.\n"}, {"id": 1051, "paragraph": "אלה הרחוקים, אשר המעין של הרגשת הנשמה הישראלית בטבעיותה נפתח אצלם, אף על פי שעדיין המים הולכים מדולחים, בחיצוניות שבחיצוניות, המים הרעים ששתו מהם המזיקים עדיין שוטפים הם, הביצה הירוקה וכל המחלות המקננות בה עדיין נותנת היא את באשה. אבל זה יחלוף מהר. יבאו המים הזכים והנקיים, אשר מן המקדש המה יוצאים, תבא אחרי ההרגשה הגסה החיצונית, ההרגשה העדינה והמלאה גודל וגבורה הפנימית. אז כאיל ידלג ישראל, כארי יתנשא, כלביא יקום, יצרח ויהמה כהמות ים על טמטום חושיו הרוחניים, אל אלהיו ואל טובו יפחד בבקשו את ארצו ומלכותו. האח, מה נוראה היא התשובה החיה והרעננה הזאת, הרים תפוצץ, סלעים תשבר, חומות ברזל תהרס, ותשובה מלאה אש תתלקח, בכל גבורת הוד רעמה. \n", "summary": "מעיין הרגשת הנשמה הישראלית שנפתח, בתחילה מנביע מים דלוחים, אך סופו להוציא מים חיים ולהביא לתשובה אדירה.\n"}, {"id": 1052, "paragraph": "מה הוא מקור הרוגזה של רשעים, מהו הקצף על העולם כולו, מה הוא יסוד העצבות המרה, האוכלת את הרוח ואת הבשר, הממלאת ארס את החיים, מהיכן מקור משחת זה נמשך? בבטחון פנימי ברור אנו משיבים על זה, ממקור הרשעה הכל נובע, מרשעים יצא רשע. חפשי הוא הרצון, ולהיות גבור ובן חורין באו החיים, והרשעה השרויה בעומק הנשמה, כשהרצון איננו חפץ לעזבה, הרי היא סותרת את המשקל השוה של החיים, את היחש הישר שיש לנשמתו של האדם עם כל היש, עם כל ההויה כולה בכללותה ובפרטיותיה, והירוס ההרמוניה מכאובים רבים הוא מסבב, וכשהוא חודר אל הרוח, עצמו יסוריו, שהם מתגלים בצורה של זועה, של קצפון, של חוצפא, של קלון ויאוש. ולזאת קוראים צדיקים, אנשי הטוב והחסד, אנשי האושר של החיים, אל הרשעים האומללים, באו וחיו, שובו שובו מדרכיכם הרעים ולמה תמותו, התעדנו על טוב ד', וראו חיים של עונג ושל אורה, של שלום ושל שלות השקט, של בטחון ושל כבוד, כטל מאת ד', כרביבים עלי עשב.\n", "summary": "הכעס והעצבות של הרשעים באים מהריסתם את ההרמוניה שבין נשמת האדם להוויה, והצדיקים קוראים להם לשוב ולהתענג על ה'.\n"}, {"id": 1053, "paragraph": "הקישור הפרטי לעניני קרקעות ועניני כבישה, מקלקל הוא את היחש האידיאלי שיש בזה, ופוגם את קדושתו. על כן לא יהיה לכהנים ולויים חלק בארץ ובביזה, ומשוח מלחמה [מלא אש קדש].\n", "summary": "הקישור הפרטי לענייני קרקע וכיבוש, פוגם בקישור האידיאלי אליהם, ולכן לכהנים אין חלק בארץ ובביזה.\n"}, {"id": 1054, "paragraph": "תקוה ורצון, זהו יסוד החיים הרוחניים שמתגלים באדם. וכפי מדת צדקו של האדם, הם מצטיירים באופן היותר טוב ונעים. והם עצמם הנועם והטוב, ומהותיותם מתחדשת מתוכיותם בכל עת.\n", "summary": "התקווה והרצון הם יסוד החיים הרוחניים באדם, והם מתעלים לפי צדקותו.\n"}, {"id": 1055, "paragraph": "הננו נתבעים לאחד ולהתאים את מחשבותינו. יסורים אנו מרגישים מהעדר ההתאחדות, אבל מכאובים יותר נוראים מאי ההתאמה. וכל מה שאנו מתעלים אל הסכמת החפץ להתאים ולאחד את כל אברינו הרוחניים, כן מתגברים אצלנו הכחות העליונים, שהם באמת מאחדים ומתאימים את כל ישותנו. \n", "summary": "העדר אחדות המחשבות, ובייחוד אי-התאמתן, גורמים לייסורים, וככל שגובר הרצון לאחדם ולהתאימם, גוברת אחדותם והתאמתם.\n"}, {"id": 1056, "paragraph": "יותר מכל עם ולשון אין אנחנו יכולים לסבול את הסתירה ואת אי האחדות הנפשיית. סגולת עולמים היא בנו השלום והאיחוד בצורתם האידיאלית. ולכן כל פיזורנו הוא רק עראי, והננו עתידים להתאחד, ולהיות גוי אחד בארץ.\n", "summary": "ישראל אינם מסוגלים לסבול סתירה ופירוד, ולכן פיזורם הוא רק ארעי.\n"}, {"id": 1057, "paragraph": "המציאות הגשמית כולה היא רק נקודה קטנה, שעליה חלים השפעות של חזיונות גדולים לאין תכלית. והאדם כשהוא משועבד אל הגשמיות, חושב הוא שהוא בא לאמתת המציאות, ובאמת הוא בא אל המיעוט היותר קטן, שמונע ממנו את האור של כל החזיונות. ודוגמת המציאות הגשמית, יש בכל ענין של מציאות, שיש לגבי נקודתו עולמות גדולים של חזיונות, שלגבי המשיג בקטנותו המציאות היא העקר, ומתוך זה מצטמצם הכל ומתחשך, ולגבי הגדלות החזיונות הם העקר, והוא עולה ומתגדל על ידי שחרורו זה, שהוא מתעלה מהקוטן המצומצם אל הגודל המתרחב, ומתוך כך הוא בא להבחין מה הוא המציאות האמיתית, והנקודה המצומצמת בעצמה הרי היא מתעלה, ונשמתה ממלאה את ההקפים כולם.\n", "summary": "ראיית המציאות הגשמית כנקודה במרחב החזיון הרוחני – מגדילה אותה, וראייתה כעיקר המציאות – מצמצמת ומשעבדת אותה.\n"}, {"id": 1058, "paragraph": "אור השכינה הוא כנסת ישראל, האידיאל הישראלי השורה באומה כולה, העושה אותה לחטיבה אחת בכל דורותיה. כשהאורה הגדולה הזאת מתגלה בארץ, מתגלם בחיים המעשיים והשכליים, הכל מתברך. הנשמות הגנוזות בחביון מעלה מוסיפות אורה ותענוג, וכל נפש חיה מתעלה. העולם ומלואו מתרומם, הטללים אוצרים בקרבם שפעת ברכה, רוחות וגשמים כוללים בתוכם מניות חיים ועז. כל חי רוחני, עליון ותחתון, מתעדן, ומתמלא הגיון של שירה וחדות נועמים. הכל עלז, שמח ומרנן, מפני שכנסת ישראל נחתת לאשראה בארעא. האידיאל הלאומי הנצחי, מהוד מקורו האלהי השוכן בישראל, המקושר עם נשמתם המצוחצחה, דופק ופועם, ומכה גלים בים החיים. הכל מתברך, הכל מתנשא, ברוך ד' אלהי ישראל מן העולם ועד העולם. שמחו בד' וגילו צדיקים והרנינו כל ישרי לב.\n", "summary": "כשהשכינה השורה באומה מתגלה בארץ, העולם כולו מתברך ומתעדן.\n"}, {"id": 1059, "paragraph": "כשהאדם מתכבד בעולם, ולבו דואג בקרבו על מה שהעולם מטעים בו, יגנוז אותו הדאבון, וישתמש בו לשמח בעת אשר יזדמן שיקבל איזה עלבון. הנעלבים ואינם עולבין, שומעין חרפתן ואינם משיבין, עושים באהבה ושמחים ביסורין, עליהם הכתוב אומר ואוהביו כצאת השמש בגבורתו. \n", "summary": "כשאדם דואג מפני הכבוד שכיבדוהו, ישמור את דאגתו לשמוח בה כשיעליבוהו.\n"}, {"id": 1060, "paragraph": "עבודה גדולה ומאירה היא להסיר את הכעס מן הלב לגמרי, להביט על הכל בעין יפה, בחמלה של חסד שאין לה גבול, להדמות לעין העליונה, עינא עלאה, עינא דכולא חיורא. גם על מה שעושים הרשעים, גם על הרעים היותר מוחלטים ברשעות, לחמול על היותם נשקעים בבוץ הרשעה, ולמצא את הצד הטוב שבהם, ולמעט את הערך של החובה, ולהרבות את ערך הזכות. גם על המסיתים והמדיחים, שעליהם נאמר לא תחמול ולא תכסה, זהו רק בעת שהמשפט נוגע למעשה, אבל בהצד העיוני יש לדון הרבה, למצא את הכונה הטובה, שהיא יכולה להיות גנוזה גם בהסתה והדחה, וכשמוצאים אותה הנקודה, מסלקים בזה את כח הארסי שבהסתה עצמה, וכח המהרס שבה הולך ומתמעט, וסופן של רשעים כאלה גם הם להיות מתתקנים. וכשאנו מתבוננים על האגדה האומרת, מבני בניו של סנחריב למדו תורה ברבים, מבני בניו של המן למדו תורה בבני ברק, אנו חודרים לעומק החסד, שאין לנו להסחף בזרם של שנאה גם על האויב היותר נורא, ומזה אנו דנים דין קל וחומר לאותם שהם גורמים לנו צער בדיעותיהם ועניני הריסה שלהם, בשביל מטרות טובות לפי דעתם, וקל וחומר כשהמטרות הטובות הן יוצאות מן הכח אל הפועל, ועושות דברים טובים ומתוקנים. אף על פי שעם הטוב יש בו גם כן רע וקלקול, אין הרע מבטל את הטוב. ועל ישרי לב, גבורי כח, העוסקים בעבודת הקודש באמת ותמים, לזכך את כל המחשבות הפועלות בחיים ובמציאותם מהשמרים שלהן, ולהעמידן על התוכן היותר צח וברור. ואז, דוקא ממחשבות המעורבות ברשעה וטומאה יוצא אור גדול, שמחדש כח של חיים, העולה על גבי השמות הרגילים בעולם, ומתאים אל התוכנים העצמיים, שהם יותר מבוררים ויותר חזקים במציאות, יותר מאמצים את הרוח, ויותר משפרים את החיים ומרעננים אותם. \n", "summary": "צריך להסתכל בעין טובה אפילו על הרשעים, שכן נקודות הטוב שבהם, למרות מיעוטן, הן העיקר.\n"}, {"id": 1061, "paragraph": "הרצון הארצי החזק שאצל בעלי החיים, שאין להם הופעה שכלית גדולה, גם הוא מתחלש קצת מרעננותו ואומץ היש שלו, בדחיקת פעלו על ידי אותו הקורטוב האידיאלי הרצוני הנכנס בתוכו, והוא יונק את אומצו הגמור מתוך חיבורו עם עולם הצומח, שאין בו אפילו אותה ההפרעה המועטת של גילוי החיים. והצומח, עם כל זרמתו הבריאה, הבלתי מפוקפקת, מסובל הוא מנדידה וטיפול ציורי מוגבל, והוא מתרפא מחולשתו על ידי התבססות חיבורו עם העולם הדוממי, שבו נפש בעלת קביעות ואומץ עמידה תדירית. ופסגת החיים עולה היא באדם, ונחלשת הרבה על ידי החופש אשר לרצון, ומשיגה את אימוצה על ידי ביסוסה וחיבורהּ בעולם החי המגושם. והשדרות האנושיות לפי התפלגותן, הולך משפט זה וחורז בהן, הצד האידיאלי עומד להתמוטט מחולשה שבעדינות, ומשיג את תקומתו על ידי הביסוס שמתבסס הוא בהצד הממשי שבהויה, וככה נעשים כל ברואי עולם חטיבה אחת, ואומות ומפלגות, ובעלי דיעות ואופיים שונים, בונים יחד עולם מלא, שהוא מלא עז והדר יחדו.\n", "summary": "אומץ הרצון נפגם בדצח\"מ ובאומות השונות, ככל שגדל חופש הרצון שלהם, והוא שב על-ידי יניקת כל דרגה מזו שתחתה.\n"}, {"id": 1062, "paragraph": "כשהנטיה הרוחנית מתגברת מתוך הדוחק, מפני שהעולם החמרי הרוס הוא ומטושטש, אף על פי שאנו מוצאים בה הרבה קדושה ופאר אידיאלי, מכל מקום הרי היא לקויה בחולשה גדולה, ומוכרחת לבא אחרי כן תקופה של נטיה לעולם החמרי, לשכללו ולסדרו בכל מכונותיו. ובעוד שהנשמה הכללית והפרטית עוסקת בתיקון עולם חומרי זה, הרי היא מתקצפת על הליקויים שבעולם הרוחני, הנראים מתוך הליקויים שבעולם החומרי, שגרמו את התפשטותו. ומכל מקום הולכת השפעת התיקון ומשכללת את העולם החומרי, ומיד כשהוא משתכלל, חוזרת הנטיה הרוחנית לפעם ברב כח, ומתחברים שני העולמים בהרמוניה אחת, והשמים והארץ מתאחדים במילוי והשלמה.\n", "summary": "כשהנטייה הרוחנית מתגברת מתוך דוחק גשמי, היא נחלשת, ומוכרחת לבוא נטייה גשמית הפוכה, שבהשלמתה יתחברו שתיהן.\n"}, {"id": 1063, "paragraph": "בעלי הרוחניות הגדולים, ממוזג הוא כל כך צדם הרוחני עם צדם הגשמי, עד שבהתמעטות ההשפעה הרוחנית אצלם, משתוממים, וגופם מתחלש. והם חיים מזיו השכינה, ומאור העליון של הנשמה, שרק באור ד' יביטו וינהרו. והם הם הצדיקים שהם קרובים לתשובה מאהבה.\n", "summary": "הצדיקים המוכשרים לתשובה מאהבה, גשמיותם ורוחניותם ממוזגות עד כדי כך, שבהתמעטות רוחם נחלש גופם.\n"}, {"id": 1064, "paragraph": "כל מה שהאדם מתעלה יותר בצורתו הרוחנית, מרגיש הוא יותר את הערך הגדול של הרבים, הציבור מתחיל להיות חי בתוכיותו, בלבבו ועומק רצונו הוא מרגיש את הצרכים הרבים של הציבור, את גודל הערך של החיים המפעמים בכללות הציבור, והוא עומד כולו לעיני רוחו כדמות חטיבה אחת, הוא מרגיש את המציאות הממשית של הציבור, ומתמלא אליו אהבה וכבוד אין קץ. ואז הרי הוא מתעלה להיות מנהיג ציבורי אידיאלי, מחשבותיו מתקדשות בקדושת הרבים, ומוסרו מתעלה להיות צדיק לרבים, ואור נשמתו מתחילה להאיר בקדושת אורו של משיח. וכפי מה שהחשק להיטיב מתגבר בו על עניני החיים המוגבלים ותוכניהם, כן יותר ויותר הולך רוחו ומתעלה, ואופקים רחבים, עליונים, רוחניים, שאין להם קץ ותכלית להשלמתם, בעולמים עליונים, בגנזי מרומים, באוצרות של מעלה, מתרחבים לפניו ומתגלים לרוחו, ובהם הוא רודה, להשכיל ולהיטיב, להרבות אור, אושר וקודש. והרי הוא עומד בקשר תדירי עם ההמון הגדול של צבא מרום, קדושי עליון, מעריצי קדוש יעקב, מן העולם עד העולם.\n", "summary": "כשהאדם מתעלה, הוא מרגיש את ערך הציבור ומציאותו הממשית, ונעשה צדיק לרבים, החי את צרכי הציבור ומנהיגו באופן פנימי.\n"}, {"id": 1065, "paragraph": "הצמאון האלהי, והתענוג הממוזג בו, ביחד עם הצער של חולת האהבה האלהית, בשעה שהוא מתפרץ בשטפו בנשמותיהם של צדיקים, הרי הוא ממלאם גודל אין חקר, והם מתנשאים בהרחבת דעת ואור חסד גדול, להשפיע מאורותיהם המצוחצחים על כל עדת ישראל, להשביע נפשות שוקקות, ולסלח לכל חטא עון ופשע ברחמים גדולים ובאהבה רבה. ובעת רצון כזאת, אשרי מי שפוגש אז את קדושי עליון הללו, בהיותם עסוקים במרום קדושת אור חסד אלהים, וכל המקבל פניהם כמקבל פני שכינה ממש. אשרי העם יודעי תרועה, ד' באור פניך יהלכון. בשמך יגילון כל היום, ובצדקתך ירומו.\n", "summary": "כשהצימאון האלוהי מתפרץ בנשמות הצדיקים הם משפיעים על נפשות ישראל אהבה וסליחה.\n"}, {"id": 1066, "paragraph": "באוצר הדמיון מונח כל האמת וכל הגודל, שמתברר קמעא על ידי כמה צינורות מקטינים ומזככים של השכל. הננו קרואים להופיע באור הדמיון שלנו, בכל הוד חייו, בכל יקר תפארת גדולת קדושתו, על הככר העולמי, אשר כל באי עולם אלינו יביטו וינהרו. השכל הרציונלי שלנו אינו כי אם תלמיד קטן, המסביר קצת את כל אור החיים שיש באוצר דמיונינו העשיר והקדוש, החי בחיי מציאות עליונה, המכרעת את המציאות הריאלית באיתניות עצמיות הוייתו. הבו גודל לעז החיים של דמיונינו העליון, המתנשא מעל כל המצרים וההגבלות היבשות אשר לתנאי המציאות העניה והיבשה. בגבורת הדמיון, הרטוב ומלא לשד חיים, הננו מתנשאים גבוה גבוה, והוא מתאחד בשכל העליון, אשר שם שכל לא יאות לו מפני גדלו וחוסן הארתו. שמרו את הסגולה הנעלמת, את התושיה האלמותית, את הברק האלהי המזהיר ומתנוצץ מסוף העולם ועד סופו, האצור בדרכי חיים שפי ד' דבר להורותם לנו, בארחות אמונה וחינוך גבוהים מעל שמים, שהם מתנשאים בשיאם גבוה מעל גבוה, ויורדים בעז ענותם לרשת ארץ, להדריך רבבות עם, להחיות מתים, לעודד ענוים, לפאר ולהדר כל הולכי קדורנית. שובו אתיו, שובו וחיו, היו לעם, היו גוי קדוש ועם עליון, כאשר נוסדתם מראש מקדם, בררו לעצמכם את עומק גודל הוייתכם. התנשאו לתעצומות עזכם. אל תפחדו מגערת אדם, אל תבהלו מחלומות של פתאים, דגלו בדגל עליון על כל, אשר בו ידגל עם בחיר אל אלהי עולם.\n", "summary": "השכל הנו תלמיד קטן המבאר את מקצת האור שבדמיון, המתאחד עם השכל העליון, שאינו שכל כלל.\n"}, {"id": 1067, "paragraph": "לפעמים עולים על ידי מחשבות גבוהות למקום עליון כל כך, עד שאין בו שום תפיסה של חיים רוחניים, מפני שאינו הולם כלל אל הדוגמא של האדם, ושל כל נברא בכלל, ומסתכנים מצד דקות האויר מחניקה רוחנית, עד ששבים ויורדים אל המקום שאוירא דארץ ישראל המחכים שרוי שם, ואז שב רוח האדם אליו, והולך וחי בתורת ד' תמימה משיבת נפש.\n", "summary": "לפעמים העלייה למקום עליון, על-ידי מחשבות גבוהות, מחניקה את הרוח, עד ששבים ויורדים למקום בו שרוי אוויר ארץ ישראל.\n"}, {"id": 1068, "paragraph": "המוסר של חול איננו עמוק, ואינו נכנס בפנימיות הנשמה, ואף על פי שהאדם נמשך אחריו לטובה, על ידי שמכיר את היושר שיש בדברי הגיון, אין להדרכה זו תפיסה עומדת בפני ההסתערות של תאוות שונות, כשהן מתעוררות בחזקה. וקל וחומר שאין ביד מוסר רפוי כזה להדריך את הכללות, את הציבור האנושי בעמקו והיקף גדלו. לחדור אל עומק הנשמה, ולהפוך אל האדם הכללי והפרטי לב בשר תחת לב אבן, לא יש עצה אחרת כי אם שיהיה מודרך על פי המוסר האלהי. וכדאי הדבר שיטעה האדם בכמה טעיות בדרך מהלכו, ובלבד שיבסס את חזון עולמו ומוסר חייו על פי אותו העומק של המוסר האלהי, משימעט בכשלונות, ויחיה חיים רוחניים רפויים, על ידי השפעה שטחית של המוסר החוליני.\n", "summary": "המוסר האנושי אינו מתקן את התאוות משורשן ואינו ראוי להדרכת הכלל, ועדיף ממנו המוסר האלוהי – אף אם טועים בו לפעמים.\n"}, {"id": 1069, "paragraph": "על ידי ההרגל בקדושת המעשה, קדושת המחשבה, וקדושת הדבקות האלהית, בהרגשה וחשק פנימי, בשקידת התורה והחכמה האלהית המקובלת, מתחדש באדם חוש מיוחד, שבו הוא מבחין בין הטעם של הגיון שנובע מקדושה, ובין הגיון של חול. ויבין אז הטעם המיוחד של שמחה של מצוה, שהוא מעודן באין ערוך מכל מין שמחה שבעולם, והטעם המיוחד של נועם ההשכלה שיוצא מכל ענין של תורה וקדושה בהרגשתה, לעומת הנועם של חול הרוחני היוצא מכל הרגשת עידון רוחני שבחיי החול המדעיים. וכל אשר יתיחד האדם יותר בטהרת לבבו בגבורת קודש, וישים לבו לאהבת ד' העליונה, לזיקוק המדות במקור הטוהר האלהי, כה תתגבר בו ההבחנה הברורה, המאזרת את כח הקודש שלו, עד שימצא עז באלהים סלה.\n", "summary": "הרגל הקדושה מפתח באדם חוש להבדיל בין היגיון, שמחה ועונג, של קודש, לבין אלו של חול.\n"}, {"id": 1070, "paragraph": "האדם צריך להרגיל את עצמו להביט על כל ידיעה רוחנית מעולם הרוחני שמופיעה לפניו, בתאבדעות, כאותה התאבדעות של ידיעות מארץ מרחקים נפלאה, ואז יוכל להרגיש את נועם התורה, ואת הרעננות שהיא מכניסה אל הנשמה בכל הופעותיה, ויחוש את הוד הספרות והשירה הפרוש על כל דבר גדול ודבר קטן מהגיונותיה של תורה במדה גדולה כזו, שיוכל לחבבם על כל העולם, על הקרובים ועל הרחוקים. ולעולם יצייר בעצמו שזה הרעיון המבוטא או המוצג ברוח לפניו, הוא תוכן חי, מלא כח יצירה, שבו ספונים כחות רבים, לחולל גם הם חדשות ונצורות.\n", "summary": "צריך להסתכל על כל ידיעה רוחנית בתאבון, ואז יחוש בנועם הוד הספרות והשירה שבה.\n"}, {"id": 1071, "paragraph": "חידוש הנשמה והתעלותה, בא על ידי הלימוד העליון, וההגיון האלהי בעומק הרזים העליונים, אבל הקביעות של טוהר המדות בא על ידי המצות המעשיות, ולימודי ההלכה השייכים להם, ובמדת החול, מידיעת העולם החמרי ופרטיו, הליכות דרך ארץ וישובו של עולם.\n", "summary": "רזי תורה מחדשים את הנשמה, אבל קביעות טהרת המידות באה מהעיסוק בעולם המעשי, בצדדיו הרוחניים והגשמיים.\n"}, {"id": 1072, "paragraph": "לפעמים מתוך החשק הגדול שיש לצדיק לשלמות העליונה, ולאשתאבא בגופא דמלכא בשלימות אמיתית, כשמבלבלים אותו, נכנס הוא בכעס גדול על העולם, ויצאו דברים מפיו כרוגזה וקפדנות, על יחידים או על רבים. אבל אין הדברים יוצאים כלל מן הלב, והם בכלל פצעי אוהב, כי לב הצדיק מלא אהבה רבה לכל הברואים, בין לצדיקים בין לרשעים, בין לישראל בין לאומות העולם, ואפילו לכל בעלי החיים, בכלל ובפרט, ואת הכל הוא מכריע לכף זכות. ומי שיודע בעצמו שעיקר תכונתו היא תכונת החסד, ההטבה והאהבה, אף על פי שלפעמים מתוך איזה צער ומרירות יבטא בשפתיו איזה דברי כעס וקפדנות, אף על פי שצריך הוא לישב את דעתו ולשוב בתשובה על כל דיבור ורעיון שהוא שלא כשורה, ושאינו על פי השלימות האמיתית של המדות הטובות, מכל מקום לא יפול לבו על זה כלל, ועל זה נאמר אשרי אדם לא יחשוב ד' לו עון ואין ברוחו רמיה. ועל פי רוב, הפסקות כאלה מוסיפות אחרי עברן אורה יותר בהירה בנשמה, והופעת אהבה יותר אדירה וחודרת, ותביעה פנימית להתפלל על הדור על כל צרכיו, וביחוד על הרשעים שיחזרו בתשובה, כדי שיהיה העולם מתוקן על פי האידיאל האלהי, שזהו עטרת החפצים כולם, שלב מלא דעה ויושר אנושי בהיר באמת משתוקק לזה תמיד, ותאות צדיקים אך טוב.\n", "summary": "אהבת הצדיקים את הכל היא העיקר, וכעסם החיצוני הבא מרוב דבקותם, רק מגביר את אהבתם ואת ציפייתם לתשובת הרשעים.\n"}, {"id": 1073, "paragraph": "כשהאהבה הלאומית מתגברת, מתלהבת היא על תורת ישראל לאהבה אותה, בין בלימוד בין במעשה. והחשק המתפתח מביא לידי אהבה דוחקת את הבליטה של הפרטים ופרטי הפרטים, בין בתלמוד בין בקיום המעשי. וצריך כל צדיק להגביר בעצמו ובעולם את אש האהבה הלאומית בישראל, ולהגבירה בכל מיני השפעות שבעולם, ובטוח יהיה שסוף כל סוף תבא אהבה כללית זו לבישול פריה הגמור, עד כדי הולדת תולדותיה, שהם המעשים, המדות והדיעות, של כל התורה כולה, בכל מילואה וטובה. וכל מה שאנו רואים שישנם אנשים מתאמרים באהבת ישראל, ולבם רחק מהתורה, מלימודה וקיומה, הוא מפני שעדיין אהבתם בוסרית היא, וכרמינו סמדר. אבל סוף הבישול לבא, והיה ביום ההוא כרם חמר ענו לה.\n", "summary": "התגברות אהבת האומה הנה התגברות אהבת התורה והמצוות, המופיעה בתחילתה בצורה בוסרית, הדוחקת את הפרטים שבה.\n"}, {"id": 1074, "paragraph": "ההשתקעות החמרנית מביאה לבסוף לידי שפיכת דמים. אף על פי שבתחילה אינה אלא מבצרת את החיים, ומקנאה נגד הרשלנות, ומסדרת ישובו של עולם, אבל בסוף יורדות הן המדות ומתחשכות, עד שהחיה שבאדם חוזרת וניעורה, וזוהמת הנחש, שנתגלמה בקין הורג אחיו, מתחילה לקשקש, וטומאת הרצח מתגלה. לכן ראוי לכל טהורי לב לעמד על המשמר, ובעת תגבורתה של הנטיה החמרנית, לעשות לד' בהתעלות האצילות של השאיפות הקדושות, שהחסד והאהבה, נועם ד' ויקרת האדם, מבוססים בהן.\n", "summary": "ההשתקעות החומרית מביאה לשפיכות דמים, ולכן בהתגברותה צריך להגביר כנגדה שאיפות קדושות מלאות חסד וכבוד האדם.\n"}, {"id": 1075, "paragraph": "יש בדמיון מעלות כאלה שאין בשכל. הדמיון מחיה בנו את העולם בצורתו הרוחנית, וממילא עושה הוא את מהותנו הרוחנית יותר שלמה, אלא שבהתגברותו מטשטש הוא את התאר של העולם המעשי. הנסיונות של התרבות העשירו הרבה את המדע המעשי, ואת הרוחני הבנוי על בסיסו, אבל את העולם של הדמיון, וכל גודל החיים שבו, הורידו הרבה. על כן קטנה היא מאד האישיות העכשוית לגבי האישיות הקדומה, ביחוד אצל הגדולים, שנתבגר הדמיון שלהם, ורכש לו את המניות הדרושות מהשכל המעשי. ובצדק הננו מכריזין גם כעת, אחרי ההתפתחות הגדולה של ההשכלות המודרניות, אם הראשונים כמלאכים, אנו כבני אדם, ואם הראשונים כבני אדם, אנו כחמורים.\n", "summary": "הדמיון מחייה את העולם הרוחני יותר מהשכל, והתרבות וההשכלה המודרניות מטשטשות אותו, ובזה ניכרת ירידת הדורות.\n"}, {"id": 1076, "paragraph": "החזון בא מרוב ענין. האותיות המחשביות הולכות ומתגלמות, באות הן מעולם הרחוק, מעולם מלא מחשבה, הכרה, אורה ובירור, מעולם שמרוב ידיעה הוא לנו מלא תעלומה. באות האותיות ומתקרבות לנו, משתפלות אלינו דרגה אחר דרגה, עד אשר נקשיב בקול המחשבה, והנה תיבות נוצרות, משפטים נולדים, עולם מלא דיבורים מצטייר במחשבתנו. והעולם ההוא, שירד מאצילותו לבריאתו, חודר הוא אל יצירתו, דוחף הוא על כלי המבטא, והם עושים פקודתו, דובבים השפתים, והנה קול מדבר. פלא הוא ויהי לפלא. \n", "summary": "אותיות המחשבה מצטרפות למילים ומשפטים, המתבטאים בדיבור באורח פלא.\n"}, {"id": 1077, "paragraph": "בהתגלותם של האותיות, הרי הם מרוכזים במרכז המחשבה, לוקחים אתם את כל אוצר החיים שבמחשבה הרחבה, המתפשטת ברב אורה בזוהר עליון, שאין בו הגיון מבורר ואות חטוב. ועל כן מלא כח הוא האות, פועל נוראות הוא, כשהוא הולך בשבילו, כשהוא מתחבר במקורו, כשמשתפכים בו כל שפעות החיים שבאוצר המחשבה אשר לעולמי עד. אלה הם פלאי השמות, אדירי החיים, מכריעי הכחות, זיקי היש, שהאין העליון מבזקם ברב חילו. ואין לפרש עילום שמך.\n", "summary": "האותיות מרכזות בתוכן את כל ההרחבה של המחשבה העליונה, ומכאן כוח פעולת השמות הקדושים.\n"}, {"id": 1078, "paragraph": "כשרוח החופש מתאזרח בעולם, החיים מתעדנים, והכל מלא רצון. אז מתעורר בחזקה הרגש הטהור של הכרת טובה, ומביא להופעה אלהית אצילית, קשורה בשמחת החיים ומילואם. כל הקרבנות בטלים, וקרבן תודה אינו בטל לעולם, אלא מתוך התמצית של כל הקרבנות הבטלים, הרי הוא מתמר ועולה ברב כח.\n", "summary": "כשהחופש מתאזרח בעולם, העולם מתמלא ברגש הכרת טובה, ולכן קרבן תודה אינו בטל.\n"}, {"id": 1079, "paragraph": "על הגוף, בתור מרכז חיים מצומצם ומוגבל, פועלת היא נשמת החיים הרחבה, והמתפשטת במעופה למרחקים עולמיים. אידיאלי הוא מאד טהרת הגוף, חסנו, בריאותו, חילוץ עצמותיו, עֵרות חייו, אור וחום רגשותיו. העולמים כולם הנם הגוף של הנשמה האלהית, אצילות השכינה, מלכות שמים, העשירה, המתפשטת. בעולמנו מרגישים את ריכוזה על פי מדתנו, על כל יציר נברא היא מתפשטת, על כללות היצירה היא מתרכזת, מאירה היא באור חייה, מגלה היא את עשרה וכבודה. בעולם החי היא מתגלה בצביונה המיוחד, באנושיות כולה ברב חוסן ובליטה הדורה, בעזוז קודש הרי היא מתגלה בכנסת ישראל, זאת היא מנוחתה, טרקלינה, הכלול בהדר תפארתו. מי שחודר בנשמה הישראלית, מסתכל בהאופי המצויין והמיוחד שלה, בהודה ההיסתורי, בגורלה, בנצח קיומה והופעת חייה, במחשבות הגיונותיה, בשאיפותיה, תקותיה, חלומותיה ויעודיה, בטחונה ואמתה, הרי הוא מוצא כמה נאה הוא המרכז אשר לבחירה האלהית, אשר לאצילות השכינה. ומתוך דיוקן של מטה, עולה הוא ומסתכל בדיוקן של מעלה, ונותן כבוד ופאר למלכותו, מלכות כל עולמים, אשר על ישראל הדרתו. והגויה הלאומית וכל מכשיריה, ארצה, שפתה, רוחה, מוסרה, מנהגיה, נטיותיה, והנשמה שלה, תורתה, נבואתה, תפילתה, אמונתה, וכל הפלגים הרבים, יבלי מים נאמנים, מים עליונים ומים תחתונים, יחד מתרוממים גלי גלים, מתנשאים בהוד עדיים, מתחבבים ומתאהבים חבת ידידות שאין על עפר משלה. והאהבה הלוהטת מתהוה לקנאת עם, מחוללת גבורים אזורי עז רוח מלא אש לוהט, ומתמזגת הגבורה הלוהטת עם השכל והיושר, וספרות גדולה מלאה עצה שירה ויושר מתיצרת, לתחיית גוי על ארץ ירושתו לעולמים. ושופרו של משיח מתחיל לתקע.\n", "summary": "כל דרגות החיים, ובייחוד כנסת ישראל, הנם הגוף בו מתגלה השכינה, ולכן ההסתכלות באופי ובגורל ישראל מגלה פאר עליון.\n"}, {"id": 1080, "paragraph": "בתוך גן החכמה, ההכרה העליונה והבהירה, ההרגשה היפה והעדינה, התורה והמוסר נטוע הוא, עושה פריו למכביר ולחדשיו יבכר.\n", "summary": "בתוך גן החכמה נטועים ההכרות והרגשות, התורה והמוסר.\n"}, {"id": 1081, "paragraph": "השירה היפה אינה מבקשת לה מגמות, אלא יוצאת היא מרוח אלהים שבנשמת המשורר. וכן הוא בכל יצירה, שהתעלותה ממגמתיות היא עילויה. וכן הוא בתלמוד תורה, בידיעתה ובחידושה, ובחידוש המעשי של כל מצוה ועבודה, שכל מה שהעושה מתרחק ממגמתיות, הרי הוא מתקרב לאצילות עליונה, לצרור החיים העצמיים. עשה דברים לשם פעלן ודבר בם לשמן. אז באה נשמה עליונה מעלמא דחירו ושורה על האדם, וממלאתו בינה פנימית, ונשמת שדי תבינם. הדוחק שרוח הזמן דוחק את החיים הרוחניים המוסכמים, הוא בא משאיפה פנימית של רוח ד', המתנשא ממעל לכל שיעבוד מגמתי, ושואף לחירות, ולשחרור מכל מגמתיות. בצורתו הקטנה הרי הוא נראה במעטפת הקליפה של כפירה, חוצפא, רשעות ופריצות, ובפנימיותו גנוז בו היסוד העליון של החכמה המוחלטת, של שירת העולם האלהית, המתעלה מכל תכליתיות, הששה בגוונים שלה.\n", "summary": "כשם שאומנות יפה אינה מבקשת מגמה, אלא פורצת מרוח האומן, כך גם צריכים לנבוע התורה והמצוות, וזו היא תכלית הכפירה.\n"}, {"id": 1082, "paragraph": "נכנס באוזן צדיקים לפעמים קול קורא, קומו צדיקים, עסקו בתורה, לחזק את כחה של כנסת ישראל, להוסיף אור בנשמתה הכללית, כדי שתתחבר עם דודה, מלך עולמים, מלך הכבוד, מלך מלכי המלכים הקדוש ברוך הוא, בנועם עליון וחבת ידידות, בגדולה וגבורה, בתפארת, קדושה ומלכות. והצדיקים מוצאים בלבבם אומץ עליון, מרגישים בקרבם רוח גבורה, נאזרים בימין ד' רוממה, מקימים הם את סוכת דוד הנופלת, מרימים אותה להיות עטרת תפארת בראש המלך הקדוש, ד' צבאות שמו.\n", "summary": "נכנס באוזן צדיקים קול הקורא להם לעסוק בתורה כדי לחזק את כנסת ישראל ולחברה עם דודה.\n"}, {"id": 1083, "paragraph": "כשבעל ההסתכלות הרוחנית מרגיש בעצמו שאין לבו הולך ללימודי הלכה בדקדוקי הפרטים שלהם, צריך הוא להתעלות עוד בהסתכלותו הרוחנית, במדה יותר בהירה ועליונה, עד שימשיך מרוממות האצילות של החכמה העליונה את הכח המחדש את כל הפרטים, שהם מסתעפים מתוך הכללים היותר מופשטים ועליונים. ואז ברוב חשק ישוב לאהבת הפרטים, בנועם גדול ואהבה רבה, והאותיות של גופי תורה יתנוצצו לו בכל מילוי נשמתם, וירגיש את מתקם, ואת הכלליות הגדולה המתפשטת בהם בשפעת חיים, כנשמה המתפשטת באור חייה על כל הגוף כולו.\n", "summary": "כשליבו של בעל ההסתכלות הרוחנית נוטה מדקדוקי הפרטים, ימשיך עליהם אור כללי ממקורם, וישוב אליהם בנועם גדול.\n"}, {"id": 1084, "paragraph": "לפעמים הצדיקים משתברים במעמד הגוף, אפילו במזגים המוסריים, כדי שיזריחו את אור הנשמה הרבה. \n", "summary": "לפעמים הצדיקים משתברים במעמד הגוף, אפילו במזגים המוסריים, כדי שיזריחו את אור הנשמה.\n"}, {"id": 1085, "paragraph": "כל חטא מדאיב הוא את הלב, מפני שסותר את האחדות שבין האישיות הפרטית עם כל ההויה כולה. ומתרפא רק על ידי תשובה, שזורח עליו בה אור השפע העליון של האידיאליות אשר להויית המציאות, ובזה חוזרת ההשויה הכללית וההתאמה לההויה להופיע בתוכו, ושב ורפא לו. אמנם יסוד הצער איננו עצם החטא, כי אם יסודו, ותוכן מהלך הנפש שנעשה הפוך מסדר הישות הזורחת באור הישר האלהי בכל המצוי, המאורגן באחדות וכיוון מעולה. ומפני זה, אותם אשר נפשם רעה מיסודה, ושורש החטאים כולם מונח בדיעותיהם, בשאיפתם ותכונת לבבם, הנם רעי העין, אשר העולם כולו נראה להם בצבע כל כך שחור עד אין תכלית. הם הם המתרעמים על העולם ועל החיים, בעלי עציבו דטחול, אשר לעגם מכל ההויה הוא שחוק הכסיל, אשר לא ידע להבין כי טוב ד' לכל.\n", "summary": "החטא מדאיב את הלב בנתקו את אחדות העם והוויה, אך בשורשו הוא גם תוצאה של הצער, ולכן צרות העין היא תכונת הרשעים.\n"}, {"id": 1086, "paragraph": "בתחלתה של הופעת יראת אלהים על האדם הכללי והפרטי, מביאה היא אותו לידי שיעמום ובטלנות. הוא אובד את רצונו, ואת עצמיות המהותיות שלו, מפני שנגעה בו היראה רק בצדדיה החיצוניים, לא הפכה את הפראות והרשעה הספוגה במהותו החמרנית, ובטבע הנפש הטמאה הגנוזה בעומק שמרי החיים האנושיים. והרי ההופעה האלהית, שהיא לגמרי ההיפוך מכל הרשעה והנבלה, היא מבטלת אותה, וממילא נעשה האדם חלוש החיים, והציבוריות נעשית לקויה, אין אומץ ואין חפץ קבוע לשכלול, להכשרתם של החיים החברותיים. אבל רוח האדם האמיץ, המכיר על פי נקודתו הפנימית כי ההרגשה הזאת של יראת אלהים היא הכל, כל החיים וכל הטוב, לא יעזב את אוצרו, ובכל אשר יתענה עינויים גשמיים ועינויים רוחניים, מכל אשר לא יוכל לכאורה להחזיק מעמד נגד החופש המודרני, נגד שאיפת הגדולה התרבותית של חיי הזמן, נגד היופי המקסים, ונגד תסיסת החיים המרעשת, וגם לפעמים נגד המוסר והיושר הטבעיים, שלא יוכל בכל פעם להלום אותם אל הצורה של יראת אלהים ותוצאותיה בחיים כפי קליטתו ההסברית – כל אלה לא יכילו כח להפסיק את חוט החיים, ואת אומץ ההסכמה שרק ביראת אלהים מחסה עז לאדם. ויזכך אותה ויטהרנה, יעלנה על פסגת המדע המבורר, ויעטרנה בזיו המוסר הבריא, ישבצנה בהדר חיי העולם ותרבותו, וימלאנה במתק האהבה, רוחב הדעת, והנועם אשר לעדן העליון, ויחדש בה ובגללה את העולם ואת החיים בצורה חדשה, מלאה הוד ותפארת, גדולה וגבורה, ואבן מאסו הבונים היה תהיה לראש פנה.\n", "summary": "יראה חיצונית ממעטת את הרצון האנושי במקום להופכו, אמנם בהכרה פנימית בטוב הגנוז בה היא מתעלית.\n"}, {"id": 1087, "paragraph": "אדם אובד הוא הכופר, חייו אינם חיים. כיון שאין אידיאל במציאות הכללית לפי מעמדו הנפשי, שוב אין אפשרות לזיק של אידיאליות פנימית אמיתית שתהיה מושרשת בקרבו, וחיים בלא אידיאל מושרש בעומקם הרי הם גרועים מחיי בהמה. ועל כן מי שמטהר נפשו, ומעמיד את סכום חייו על התוכן האידיאלי הראוי באמת לאדם ישר לחשוק רק בו, ימצא מיד את נטייתו החזקה אל האמונה, והשעשוע העליון של אור אלהים יחייהו, וממילא ירצה להצביע את הצבע של חייו, שהם המעשים וההנהגות החיצוניות, על פי אותו הענין המתאים אל החשק האידיאלי הפנימי, ובעצמו ידור נדרים ויסכים הסכמות לסמן בהן חייו בסימנים של זיקוק אלהי, וקל וחומר שישמח מאד בכל הנדרים הכלליים, שהם כל מסורת האבות, בזיקוקם העממי הכללי לצור משגבם ואלהי חשקם ותשוקתם. ובירור דעה עליונה וטהורה זו תנצח את העולם כולו ביפעתה, וכל היצורים יתנו כבוד לשם ד', ויעשו כולם אגודה אחת לעשות רצונו בלבב שלם. כי המלכות שלך היא ולעולמי עד תמלוך בכבוד, ככתוב בתורתך ד' ימלוך לעולם ועד.\n", "summary": "האמונה הכללית משתרשת בחשק הפנימי ומחייה אותו, והמצוות והמנהגים הנם ביטויים לאותו החשק (כנדרים).\n"}, {"id": 1088, "paragraph": "מי שמוכשר לרוממות עליונה בהשגתו, ומדותיו ומעשיו לא נזדככו לפי ערכו, הרי הוא שרוי לפעמים בבהלה ובעצבות גדולה מאד. ואם גופו חזק צריך הוא להשתמש בתעניות וסיגופים, בתור הדרכה של מעבר. אבל אם גופו הוא חלש, צריך הוא להרחיב את דעתו ברוממות הקדושה, ולהשליך על ד' את יהבו, ואת כל טיפולו המוסרי המעשי, אחרי שבשמחה וטוב לבב ירצה ללכת גם במעשה ובמדות בדרך ישרה, ויוכל להניח את רוחו הגדול לשוטט במרחבים עליונים, לשיר שירי נועם, מלאים גבורה נפלאה, גם במקום שלכאורה אין ידו מגעת שם. כי אין קץ ותכלית לאור החסד האלהי הפרוש על משיגי האמת, שהם הם מבקשיו ודורשיו. כי בי חשק ואפלטהו, אשגבהו כי ידע שמי, יקראני ואענהו עמו אנכי בצרה, אחלצהו ואכבדהו, אורך ימים אשביעהו ואראהו בישועתי.\n", "summary": "המוכשרים להשגות גבוהות שלא זיככו את מידותיהם שרויים לפעמים בצער, המיתקן בסיגופים או בשמחה וטוב לבב.\n"}, {"id": 1089, "paragraph": "מי שחושב בעניני האלהות בטהרתם איננו יכול לשנא ולבזות שום יצירה ושום כשרון שבעולם, כאשר בכל מתגלה הפועל האלהי ברומו ותעצומותיו. אלא שלפעמים הוא מרגיש את הזריות הנמצא באיזה סעיף שנתגלם בו ביותר הצד ההעדרי, דהיינו מה שמנתק אותו מהאור והחיים הכלליים של מקור הכל. ונמצא שהשנאה והבוז היא לא באה על מה שיש באמת בתנועה ובתרבות, איזה שתהיה, אלא על מה שלא יש בה, דהיינו על מה שלא השלימה את חק הבנתה והשלמת חייה עד כדי התקשרותה ברגש ובמדע עם המהלך העליון והחודר של התוכן היסודי של המחשבה הרוממה, של האלהות המוחלטה בגאון עמדתה.\n", "summary": "התרבות והכשרונות הם גילויי אלוהות, וההתנגדות אליהם מופנית רק כלפי חוסר התודעה לכך.\n"}, {"id": 1090, "paragraph": "יש שהאדם מרגיש את הצער הגדול על מיעוט התורה שלו, שבא מצד ביטול תורה, וצמצום הדעת, המאפיל על אורה הרוחני של תורה, עד שיוכל לצייר את מצרי גיהנם שאוחזים את כל מי שריפה ידיו מן התורה. ומתוך החלחלה הגדולה שבציור זה, תתמרק נפשו מסיגיה, ובהחילו להתאמץ בשקידתה של תורה, המעשית והרוחנית, ירגיש את כל הטוהר הראוי לו לקבל מנועמה של תורה, וישוב אליו אור שכלו ועומק הרגשתו, שלות נפשו וברק דמיונו, מצורפים עם כל המדות החמודות, שהם מכלל ברכת ד' אשר עם אורה של תורה.\n", "summary": "ציורי הגיהנם הבאים מתוך הצער על מיעוט התורה, ממרקים את הנפש מסיגיה, כדי שתוכל להרגיש את נועם שקידת התורה.\n"}, {"id": 1091, "paragraph": "המסתכלים העליונים, אזורי חסד אל תמיד, מכירים את הכיעור שברע בעומק יותר גדול מאותם שהרוגז והכעסנות הוא שלטון רוחם. ומתוך שהם יודעים שהרע מצד עצמו הוא דבר שאי אפשר כלל שיתקיים בעולם, אינם מתיראים לעמוד נגדו בגדולה נפשית פנימית, ודולים הם מעומק תוכיותו את כל נקודות הטובות שנמצאות בקרבו. ומתוך שעינם תמיד פקוחה לחפש את נקודת הטוב, לא תוכל שום שנאת הבריות לשלוט בהם, כי בכל מקום מוצאים הם נקודת הטוב, שמעריכים את ערכה יותר מכל חפצים, והיא בזוהר גדלה מחפה היא על כל הכיעור שברע, עד שאינו נראה כלל לעיניהם להרשים איזה רושם של קוצר רוח ומיעוט אהבה. על כן גדולי נפש הם הצדיקים, אבות החסד שבעולם, ואין קץ לאהבתם אל כל היצור. ודוקא מתוך האהבה האלהית הגדולה שבלבבם הם דורכים את כל מהלכי המשפט, ויודעים הם לבצר את מעמד העולם, להביא לידי גילוי את נקודות הטוב שלו על ידי עמל גופם ורוחם. והם הם הנם עבדי ד', הדומים למלאכי מרום, רודפי חסד וצדקה, שלום ומשפט, בכל לבבם ובכל נפשם. והם הם מעמידי העולם על בסיס הצדק והמוסר, להפנות אליו את הפנים המאירים של מעלה, בכל עצמת עידוניהם.\n", "summary": "הצדיקים מכירים היטב את כיעור הרע, אך מכירים בעראיותו ובעיקריות נקודות הטוב שבו, ולכן גדולה אהבתם לכל.\n"}, {"id": 1092, "paragraph": "כמה קשה המצב להכריע את כחות הנפש בין הרצונות השונים, ביחוד בין הרצון הרוחני הפונה אל הציורים העליונים, המתנשאים מעל כל רעיון, מכל חפץ מוגבל, ובין הרצון הרוחני העוסק במוסר, בתורה, במדות, בהלכה והגדה, ובכל דבר קצוב ומדוד.\n", "summary": "קשה להכריע את כוחות הנפש בין הרצון הפונה לרעיונות בלתי-מוגבלים, לבין הרצון הפונה לתורה והמוסר הקצובים.\n"}, {"id": 1093, "paragraph": "כשאדם רוצה להיות דוקא צדיק גמור, קשה לו להיות בעל תשובה. על כן ראוי לו לאדם שתמיד ישים אל לבו את השאיפה להיות בעל תשובה, שקוע ברעיון התשובה ושואף להתגשמותה המעשית, ואז תוכל תשובתו להיות מרימה אותו למעלה, עד מדת צדיקים גמורים, ולמעלה מזה.\n", "summary": "השאיפה לצדיקות מקשה על השאיפה לתשובה, ועדיף להשתקע בתשובה והיא תביאהו למעלה ממידת הצדיקות.\n"}, {"id": 1094, "paragraph": "המסתכל האמיתי מוכרח הוא, שההסתכלות המלמדת מוסר, יראת שמים ומדות טובות, היא מוכרחה להיות קודמת לכל שאיפה רוחנית.\n", "summary": "ההסתכלות המלמדת מוסר ויראת שמים מוכרחת להיות קודמת לכל שאיפה רוחנית.\n"}, {"id": 1095, "paragraph": "חטא עצום הוא למי שהוא בר דעת, ויכול לברר את יחוסו לכל עניני הרוח היסודיים, לאור נשמתו, לדעת ד', ליסוד האמונה ולכל ענפיה ופרטיה, בשכל צלול וברור, שיהיה עוזב את מתת אלהים זאת, ויהיה מניח את עצמו לצלול בים עכור של דמיונות, שהמציאות תמיד מטפחת על פניהם. לזאת חובה גמורה היא לכל תלמיד חכם לברר את דיעותיו האמוניות בשכל בהיר, שלזה דרושה ידיעה מתרחבת בתורה לכל ענפיה, ולדעת רחבה בעולם ובחיים.\n", "summary": "חטא עצום הוא להסתפק באמונה דמיונית בלתי-מציאותית, למי שיכול לבררה בשכל טהור.\n"}, {"id": 1096, "paragraph": "על פי הדמיון החיצוני, הכוזב, ידמה להאדם שחופש הדיעות והדביקות האלהית הם דברים סותרים זה את זה. אבל בהיות האדם מתעלה למרומי הזיכוך של הדיעות הטהורות, יבא לידי בירור, שרק בחופש דיעות גמור יבא לידי הדבקות האלהית השכלית המזוקקה. ומתוך הדביקות החפשית הזאת תתרומם הכרתו, עד שתעלה עמה את כל רצונו ועצמיות הוייתו, מדותיו ושאיפותיו. והחשק והתענוג האלהי יגלה עליו בעוזו, וברכתו תהיה ברכה, וקללתו קללה, ותפילתו תעשה פירות, ותגזר אומר ויקם לך, ועל דרכיך נגה אור.\n", "summary": "הדבקות וחופש הדעות אינם סותרים, אלא מפתחים זה את זה.\n"}, {"id": 1097, "paragraph": "בתחילה מוצאים את התוכן של התורה כולה, בכל הרחבתה, בהנפש הפרטית, בתיקוניה ובקלקוליה, בעליותיה וירידותיה, ואחר כך מוצאים את הנפש הפרטית שהיא משורגת עם הכלל כולו, ואחר כך מוצאים את התוכן של הכלל בעולם כולו, וההויה נמצאת תלויה בהשלמת המוסר והתורה של כל יחיד. חייב אדם לומר בשבילי נברא העולם, ומתי יגיעו מעשי למעשי אברהם יצחק ויעקב אבותינו.\n", "summary": "התורה מתאחדת עם הנפש, ומתוך קישור הנפש עם הכלל, והכלל עם ההוויה, נמצא שההוויה תלויה בהשתלמותו של היחיד.\n"}, {"id": 1098, "paragraph": "לגעור צריכים גם בקטנות האמונה של עצמו, במיעוט הכרת הסגולה הנשמתית שלו, כדי לשוב אל הגודל הראוי. \n", "summary": "צריך לגעור בקטנות אמונתו בגודל סגולת נשמתו.\n"}, {"id": 1099, "paragraph": "אצל גדולי העולם המדות גדולות הן, חזקות הן מאד, וכשהן מתפרצות נראות הן כפראיות, אבל עיקר מהותן הוא רוב האיתניות, וכפי הגודל שלהן כך עולה הזיקוק שלהן. ואותן המדות, שהן אופי הרצון, מוארות הן באור החיים, והשכל העליון מאיר בהן, ואינן טעונות לחיצה והתכווצות, כי אם הרחבה והעלאה. \n", "summary": "המידות של גדולי העולם הן חזקות, ולכן בהתפרצותן הן נראות כפראיות, וצריך להעלותן ולא לכווצן.\n"}, {"id": 1100, "paragraph": "כשנפגשים עם מצבים של קטנות, מוצאים הגדולים את המדות שלהן חריפות יותר מדאי. יכולים הם להביט אל רוחם פנימה, ולמצא את כל הליקויים שבו, אבל לא יוכלו להונות את נפשם גם אונאה של ענוה, שהם באמת הנם הגרועים שבבני אדם, שהרי בני אדם רבים ששים תמיד בגווניהם, ואינם מכירים אי רצון במדותיהם, רק אלה צלולי הדעה, נפשם ירעה להם על מדותיהם ועל מעשיהם שאינם רצויים. רק יבאו לידי מסקנא, שאמנם גדולים הם לקוייהם, אבל ההרגשה בהליקויים בעצמה גדלות היא, והגדלות הזאת כבר נותנת היא ערובה שלא ישפלו אלה אשר הכרת צדם השפל היא צרתם הקבועה. והם יתעלו עד לידי הכרה עמוקה, שעצמותם של הליקויים יתרונות גדולים הם, ומתוך גדולת נשמה הם באים, ולשימוש של גדולה הם נועדים.\n", "summary": "הכרת האנשים הגדולים בחסרונותיהם נובעת מגדלותם, וידיעת דבר זה נצרכת להם כדי להכיר בגדולת עצמם.\n"}, {"id": 1101, "paragraph": "שבילים אחרים, שבילים מיוחדים, יש לו לעולם המעשי, לגמרי משונים מאלה שהם להעולם הרוחני. ומתוך כך האדם שנשמתו בעקרה רוחנית היא בשאיפותיה, קשה לו למצא את הנתיבות שבעולם המעשי, והוא צריך להתאמץ למצא את מעמדו העצמי בעולמו הרוחני. ואל יקנא לבו בעשירים המעשיים, אפילו בחכמים וצדיקים שבהם, גם עליהם נאמר, ואל תתאוה לשולחנם של מלכים, ששולחנך גדול משולחנם וכתרך גדול מכתרם. ואף על פי שריחוק גדול מפסיק בין האדם הנאצל ובין הפעולות הממשיות, אל יחת, ונאמן הוא בעל מלאכתך שישלם לך שכר פעולתיך. מרומי האידיאלים כשהם זורחים בבהירותם בעולם, הרי הם מבסמים את העולם כולו. אפילו כשהם זורחים בנשמה אחת, הרי הם ממלאים את העולם כולו אורה.\n", "summary": "לאנשים רוחניים יש שבילים מיוחדים משלהם, ואינם צריכים לקנא בגדולים המעשיים, אלא לשמוח בחלקם הגדול יותר.\n"}, {"id": 1102, "paragraph": "התשובה מאהבה, שצדיקים גדולים מתלהבים לה בכל עת, היא גדולה מן הכל, מתעלה היא מכל תפקיד של עבודה ושל קדושה מעשית. בנשמות רבות מבוע של חיים גדולים, קדושים ואציליים, מתגבר, על ידי שעשוע הגדול האלהי שמשחק בנפשם הגדולה, שכל העולם כולו הוא הדום לרגליהם. וחיי הקודש הללו פועלים גם על גויים רבים, לרומם ערכם.\n", "summary": "התשובה מאהבה גדולה מהעבודה המעשית, ושעשועי הצדיקים ממנה מגבירים את נביעת חיי הקודש בנשמות רבות ועמים רבים.\n"}, {"id": 1103, "paragraph": "כשאדם, בין יחיד בין ציבור, חושב בדבר האמונה, מצייר לו את הדרכים שעל ידם תודע האמונה על פי כשרונו וציורו, כשהוא עומד במצב נמוך, שדמיונו מלא חזיונות בדים, מצטייר לו אופן הבירור גם כן על פי מדה זו, ויוכל להיות שיהיה עצם התוכן של האמונה זך ועדין, והדרכים שהמאמין מצייר שעל ידו יודעו, חשוכים ומלאים סיגים של דמיון נתעה, ואין הציור של הדרכים פוגם כלל את גוף האמונה. כשהאדם מתעלה, גם כן בין ביחודו בין בקיבוצו, הרי הדעה המזוקקת תובעת ממנו את התפקיד של זיקוק הדרכים שעל ידם מתבררת האמונה. ואם באמת האדם כבר ראוי לקשר את תוכן אמונתו בקישור של דרכים עדינים, ודרכי בירור מלאים אורה וזיו של אמת, אז כל החידושים שעל הדרך של אופני הבירור אשר לאמונה לא יזיקו כלל לגוף האמונה, ואדרבה, עוד יבססוה ויעמיקו אותה. אבל אם באמת הוא איננו ראוי עדיין לקבל את הדרכים היותר עליונים ויותר מזוככים, אז תביא לו הבקורת של הדרכים שעל ידם האמונה מתבררת צרה גדולה, חשכה ומארה, וההרגשה הישרה תביא אותו למעמד נפשי כזה שימצא את עצמו מאושר בהמנעו מחקור על הדרכים איך נתבררה האמונה, ויסמוך בתמימות על מורשת אבות.\n", "summary": "סיגי האמונה אינם פוגמים בעצם אמונת האדם הפשוט, אך כשהוא מתעלה הוא צריך לזקק אותם, כדי שלא יחשיכו את אמונתו.\n"}, {"id": 1104, "paragraph": "קטנות האמונה, וריחוקו של אדם מן הקדושה העליונה, בא מתוך שאין בידו לרומם את ערך עצמו, עד שיקבע בלבו הרעיון הגדול, איך שגדולה אלהית ראויה לו. הגדולה העליונה, המסערת את כל רעיון מוגבל, אשר להמחשבה האלהית, היא באיומה הנורא מגרשת את רוח האדם מגבולה, כל זמן שלא ירומם וינשא במחשבות של קודש, ובארחות חיים של טוהר, לחוש בעצמו את התאמתו אל גדולה זו. וביחוד הדבר נוגע לישראל. קרבת האלהים הלאומית צריכה אמונה גדולה של גאות לאומית, במדה רוממה כל כך, עד שיקבע בלב הרעיון העליון, שההתגלות האלהית ראויה לה. אמנם גאות קודש זו, כשם שהיא עדויה בגאון, כך היא שבוצה בענוה גדולה. והענוה האלהית, הבאה מתוך הגדולה ומתחברת עמה, היא מופיעה על האופי הנשמתי של כנסת ישראל, ואמונתה בקרבתה אל אל עולם קונה שמים וארץ, אשר אין חקר לגדולתו, משתרשת בתוך מעמקי נשמתה, והיא מתקדשת ומתעלה, משתחררת, ומתכינה עצמה לגאולה שלמה.\n", "summary": "קטנות האמונה באה מתוך חוסר האמונה בעצמו ובהתאמתו אליה, ובייחוד בישראל, שגאוותם הלאומית משובצת בענווה.\n"}, {"id": 1105, "paragraph": "כל המצות כולן הן ציורי האמונה, באות הן מתוך עומק האמונה, ומתוך מה שהאמונה האלהית, בעליוניותה המופלגה מחייבת במהלכי החיים. כל מצוה וסעיפיה בהעשותם, מציירים הם בחיים הנפשיים והעולמיים את הראוי להצטייר מצד עומק האמת של אמונת אלהים. וכל העברה, כשלון ורפיון, אשר למצוה, הרי היא מציירת בחיים ובעולם את ההיפוך הגמור ממה שהאמונה האלהית ברום אמתתה מחייבת. בין שיהיה כח אותה השלשלת ידוע או בלתי ידוע לעושה, הפעולה היא נפעלת, והעז האלהי מתגדל בעבודה התורית שבאה מהסתעפות האמונה, ונופל ונימך בביטול העבודה ועזיבתה. התרבות של קדושת ישראל הפנימית, מרחיבה את הגבול של ההרגשה אשר לאמת עליונה זו, ואהבת תורה ומצות ויראת שמים מתגדלת כל מה שהידיעה התורית בעומק עומקה מתרבה בעולם, כל מה שרזי תורה מתבארים, וכל מה שקדושת העבודה הטהורה מתאדרת. ההגיון הקדוש, שלמעלה מכל הגיון חול, מעורר הוא את נימי הכינור אשר לנשמת אלהים שבאדם ובעולם, והעינים רואות בראייה בהירה את הגודל, את האמת, של האמונה, המתפשטת בכל התורה, בכתבה ובמסורותיה, ואפילו במנהגי ישראל, שהם גם כן תורה.\n", "summary": "המצוות והמנהגים מציירים בחיי הנפש והעולם ציורי אמונה, ועזיבתם מציירת ציורים הפוכים, וביאור רזי תורה מעורר הרגשה זו.\n"}, {"id": 1106, "paragraph": "גדולי העולם, יכול שכלם המעשי להיות מרומם ומפותח מאד, ועם זה יהיו שגיבי אמונה וגדולי דעה רוחנית, בעלי דמיון כבירים ומוארים, ומרגישי אצילות עליונה בשכל מבורר וצלול. אבל הבינונים, אי אפשר שיחול עליהם זוהר אור האמונה בעליוניות טהרתו, כי אם כשיפלו מרוממות המעלה המביאה אל הפיתוח של השכל המעשי, ומקוצר רוח ועבודה קשה לא ימצא בהם כשרון בהיר לשכליות מעשית, ואז יוכל רוחם להיות משוטט במרומים של האצילות וזוהר השכל הרוחני, הדורש את אלהים בצפונות קודש. וזאת היתה המטרה של גלות מצרים, אשר נפלו ישראל בעבדות פחותה, שטמטמה את רוחם והשפילה את כשרונם ביחס להשכל המעשי, והוכשרו להשכל האלהי בהופעת אור האמונה.\n", "summary": "אצל הבינוניים, השכל האלוהי חל רק  על-ידי ביטול השכל המעשי, ולכן השפלת השכל שהיתה במצרים, נזקקה לקבלת האמונה.\n"}, {"id": 1107, "paragraph": "אין להגדיר את מהותה של כנסת ישראל בגבולים מיוחדים ובתוארים מוגבלים. כוללת היא את הכל, והכל מיוסד על כלות נפשה לאלהים, על הרגשתה את המתק ואת הנועם העליון בכל עומק נשמתה, ביפעת תענוגיו. והתשוקה להאלהות, בהתלהבות נפש אמיתית, מתגלה היא בכל פינותיה, מתגלה בתורה ומצות, מתגלה במוסר ומדות, מתגלה בהתעלות נפשית, בשירה פנימית, בקדושת החיים, בצמאון אין חקר, כלתה נפשי לאל חיי, מתגלה במסירות נפש תדירית, בנשיאת עול גלות מאהבה, רק שלא לזנח את סדר החיים, המעשיים והרוחניים, שאורה האלהית מתדבקת על ידם בקרבה. גבורת רעם זו, היא המביאה לה באחרית הימים את הישועה המוחלטת, ומזרה ישראל יקבצנו, ושמרו כרועה עדרו.\n", "summary": "אי-אפשר להגדיר את מהותה של כנסת ישראל, משום שהיא כוללת כל, ויסודה מושתת על אהבתה הפנימית לה'.\n"}, {"id": 1108, "paragraph": "אומרים הקרבנות, שבשביל השאיפה האלהית צריך האדם להיות אזור בגבורה, להיות מוכן ללחום עם עצמו ועם העולם. לאבד צריכים כדי למצא. אמנם מה שמאבדים בשביל השאיפה האלהית אינו איבוד, כי אם מציאה ורוממות. מה שנאבד בעד התשוקה של הדביקות בד', הרי הוא מתעלה. ואין ראוי להיות מתעלה כי אם מה שכבר העילוי מושרש בו, רק מהבהמה הטהורה ומהעוף הטהור, מהצמח המיוחד, יקרב קרבן לד'. רק האספקלריא המאירה, באורה הצלול, יודעת היא במה השורש המבורר כבר נמצא, עד שהוא ראוי להתעלות על ידי האיבוד בשביל השאיפה האלהית.\n", "summary": "המסר של הקרבנות הוא, שלפעמים דרושה הקרבה עצמית בשביל הדבקות בה', אך היא משתלמת.\n"}, {"id": 1109, "paragraph": "כשמזכיר האדם את עצמו על הקב\"ה, הרי הוא צמא לכל דרכי היושר והטוב, והצדק האידיאלי הולך ומתגבר בו כמעין המתגבר ועולה, וממילא בחיים החברותיים מתעלה הצדק והמוסר בהדר נעלה. אמנם יקרת הערך אשר להצדק היא תכונת תשוקתו הגדולה, ושלהבת אישו האידיאלי, שהוא מתגבר ומתאדר רק לפי הערך שהוא הולך ומתקרב למעינו המקורי, לאור האלהי שממנו הוא שואף זורח. על כן רק מאור אלהים יזרח הצדק, מאור אלהי עולם יפואר היופי וההוד, ממקור החיים הכל יחיה במשפט ובצדקה. גדלו לד' אתי ונרוממה שמו יחדיו. \n", "summary": "כוחו של הצדק והמוסר האנושי מתגבר, ככל שהוא מידבק במקורו האלוהי.\n"}, {"id": 1110, "paragraph": "ברק אחר ברק תבריק נשמתי, שלהבת אחר שלהבת תשלהב נשמתי. העולם כולו יראה ויתמה, יתבונן ויתפלא, יתעורר כמשינה לתמהון מאורי. ואור חדש על ציון יאיר, ורחוקים יבאו ויאמרו אמת, מציון מכלל יופי אלהים יופיע. \n", "summary": "הברקות נשמתי תארנה את העולם ותעוררנה בו פליאות ותימהון.\n"}, {"id": 1111, "paragraph": "הנשמה שלנו גדולה היא, חזקה ואדירה. חומות ברזל היא משברת, הרים וגבעות היא מפוצצת. רחבה היא מרחב אין קץ, מוכרחת היא להתפשט, אי אפשר לה להתכוץ. על כל שנים עשר מליוני הנפש הישראליות שלנו, בכל דרגותיהם, בכל עליותיהם וירידותיהם, בכל ההרים שעלו שמה ובכל העמקים שירדו שמה, בכל מרומי קרת שהם עומדים שמה בראש מורם, בכל החורים אשר התחבאו שמה מעוצר בוז וקלון, עמל ויגון, בכולם בכולם נשמתנו תתפשט, את כולם תחבק, את כולם תחיה ותעודד, את כולם תשיב למקום בית חיינו, מי כאלה כעב תעופינה וכיונים אל ארובותיהם.\n", "summary": "נשמת ישראל האדירה מתפשטת על כל נשמות ישראל הפרטיות, בכל דרגותיהן, והיא שתשיב אותן למקום בית חייהן.\n"}, {"id": 1112, "paragraph": "מלאים אנו רגש מוסר, כמהים אנו לחיות חיים חיי טוהר. דמיונינו מלהיב את חשק לבבינו לצייר היותר נשגב והיותר נאה, היותר טהור והיותר נאצל. החפץ הפנימי שלנו חושק שיהיה רצונינו הקבוע טהור וקדוש, שתהיה כל מגמת חיינו ברורה, ומכוונת להאידיאל היותר נשגב בחיים. וכל אלו התשוקות אינן מתגשמות כי אם על ידי מסירתנו הפנימית והחיצונה אל אור ד', אל המוסר האלהי, המתגלה בתורה, במסורת, בשכל וביושר.\n", "summary": "הרגש, הדמיון והחשק, של המוסר הטהור מתגשמים רק על-ידי ההתמסרות אל המוסר האלוהי.\n"}, {"id": 1113, "paragraph": "כשהנשמה מתקשרת באורה העליון של תורה, נעשים כל הפרטים הקטנים חביבים חבת נשמה, וחשק התורה מתפשט על כל אות ואות מדקדוקי תורה ודקדוקי סופרים, וכל הרחבותיהם והסתעפיותיהם.\n", "summary": "כשהנשמה מתקשרת באורה העליון של התורה, מתחבבים פרטיה ודקדוקיה.\n"}, {"id": 1114, "paragraph": "לפעמים מזדהר זוהר התפילה בנשמה, עד שמרגישים איך שהיא מופיעה ממקור החיים הכלליים העליונים, ואיך שהיא משלמת את כל מה שחסר בעולם. ואז מכיר האדם את קדושתו העליונה של כח הדיבור בכלל, ואת הזרמים הגדולים של שפעי החיים כולם, ומתוכם יבא להכיר את העושר הגדול אשר לחיי הרוח, את עז גבורתם ועומק גודל מציאותם, ויפתחו לו שערי יראת הרוממות.\n", "summary": "כשהתפילה מזהירה בנשמה, מכיר האדם במקורה העליון ובפעולתה, ובערך הדיבור והחיים הרוחניים בכלל.\n"}, {"id": 1115, "paragraph": "העולם הבא וכל חמודותיו, אורו ושפעו, שכלו ותפארתו, גבורתו וחסדו, אור חייו והדר יפעתו, כולו עומד בכליל יפיו וטובו. ומה שהוא בכחה של הנשמה להתאחד באור מתוק זה בפאר קדושתו, הרי הוא דבר של מציאות, שעושר הויה גדול יש בה. ומתוך קדושתם של צדיקים, שעולם הבא והארתו האלהית היא תשוקת חייהם, מאיר אור עולם הבא בכל העולם כולו, וחסד של נועם ד' נעשה פרוש על הכל. ושמחת המצות, שהן הן הצינורות שטל הקודש של נועם עליון ויפעת אלהים חיים מתהלך בהן, בחן זרמיו החביבים, באהבה בתענוגים, מתגדלת בגדולה רעננה, ההולכת ומתגברת מחיל אל חיל.\n", "summary": "העולם הבא הוא מציאות קיימת בהווה, שממנה באה שמחת המצוות, וצדיקים משפיעים ממנה לעולם הזה.\n"}, {"id": 1116, "paragraph": "כל מה שהאדם מתגבר ועולה בקדושה ובתשובה, מתאחדים אצלו כל הפירודים, והוא מתחיל להרגיש איך כל הענינים מתקשרים זה בזה, והכל נשרש בשורש הרוחני העליון. והתביעה הגדולה שנשמתו העליונה תובעת ממנו, שיהיה חי בעולם של אחדות ושל הרמוניה והתאמה, מתחלת היא להתמלאות. והתשוקה להיות קבוע בחצרות ד', באהלה של תורה, בשינון הלכות ודקדוקי מצות, מתעוררת ברב נועם, בחן ושכל טוב, וברוח חסד מלא נדיבות ויושר לבב, מיסוד האהבה העליונה, המלאה דעת ויראת ד'.\n", "summary": "ככל שמתקדש האדם, הוא מרגיש את אחדות הפירודים והתקשרותם בשורשם, ותשוקתו לתורה גוברת.\n"}, {"id": 1117, "paragraph": "כל חושי הנשמה תובעים ממנו את תפקידם ואת הרחבת פעולותיהם בחזקה, ובהתרחבותם הרוחנית קשורים הם כמה תפקידים של העולם הגדול, ושל המון כחות לאין תכלית, מעשיים ושכליים. החוש האלהי המזוקק, הוא יותר מן הכל, פועל על הכל ודופק בחזקה בכל כחות החיים לשחרר אותו מאזיקיו, כדי שיוכל לחוש ולהרגיש את הנועם האלהי, להתענג בהצחצחות העליונות כפי טבעו ומדתו. בתוכו גנוזים הם שאר הכחות הרוחניים, הצדקה והמשרים. החוש הלאומי, הדופק בחזקה ותובע ממנו בנין האומה והתעלותה, תשוקה מלאה אש קודש להשתתף בשכלולה ובהתפארותה. החוש השכלי, התובע ממנו את התרחבות השכל. החוש היפה, התובע ממנו התגדלות הציור ביפיו וטובו, בכח המדמה ובארחות החיים. החוש החברותי, תובע ממנו להיות מלא נימוס, יושר אנושי ודרך ארץ. והתפקידים הגופניים בכלל, תובעים ממנו את פיתוח בריאותם ושחרורם, במדה הנאותה לחיי הטבע הגופניים, ולחיי השכל והיושר, ולתפקידי הקודש כולם. הצמאון האלהי ההרגשי, תובע ממנו את התפילה השלמה, את ההסתכלות המסתורית, בכל אש יקוד אהבתה ודבקותה העליונה. ועל כולם החוש האמוני, מדריך אותנו לקבל באהבה וחשק עולי תורה מורשה ומסורת אבות, להתחבר לאמוני ארץ, יראי ד' וחושבי שמו, ולהעלות את כל התביעות העיליות והתחתיות לעילוי של קודש עליון, שאינו נמדד בשום שכל ורגש, כי אם בשאיבה פנימית בעומק הקודש המרומם אשר באמונה. אלהי אבי וארוממנהו.\n", "summary": "כל חושי הנפש והנשמה תובעים את התרחבותם, ובייחוד החוש האמוני, הדורש לקבל באהבה עול תורה ומסורת אבות.\n"}, {"id": 1118, "paragraph": "את הצמאון האלהי, הבוער וסוער בשלהבת עוזו בלב, אסור לכבות. אם כל המכבה גחלת מעל המזבח הגשמי, עובר הוא בלאו של אש תמיד תוקד על המזבח לא תכבה, קל וחומר המכבה גחלת רוחנית עליונה מעל גבי המזבח הרוחני המלא חיי קודש, הלב הישראלי. אמנם צריכים תמיד להוסיף אש מן ההדיוט, בשכל טוב, בחכמה ובבינה, באור תורה ונר מצוה, כדי שתהא השלהבת עולה ומתרוממת, עולה ומוסיפה כח וגבורה, בכל הדרגות של החיים, מרום רקיעא עד ארעית תהומא.\n", "summary": "אסור לכבות את הגחלת הרוחנית שבאדם, וצריך להוסיף לה אש \"מן ההדיוט\" בשכל טוב ובאור תורה.\n"}, {"id": 1119, "paragraph": "הצמאון העמוק והלוהט, כשהוא מתחבר אל השכל החוקר והדורש, המצייר והמשכלל, משפיע הוא בו כח חיים רעננים ועליונים, מאזר הוא את כח החכמה באוזר גבורה, והגבורה משתלהבת בלהבות אור מלאי גוונים וצבעים נפלאים, כעין החשמל וכמראה הבזק, כמראה אש בית לה, וגבות מלאות עינים, וגובה להם ויראה להם, נחמדו ויפו, פאר קדושים. אשרי עין רואה כל אלה, ירויון מדשן ביתך ונחל עדניך תשקם, משוך חסדך ליודעיך וצדקתך לישרי לב.\n", "summary": "הצימאון הרוחני משפיע חיים רעננים בשכל החוקר, ומאזר את כוח החכמה בגבורה ובשלהבת אור.\n"}, {"id": 1120, "paragraph": "כשהאדם הוא קרוב ברוחו ורעיונותיו אל התורה, מאירות עליו ההארות העליונות, ומדותיו וכל תכונותיו מתרוממות ומתעלות, מתמלאות זיו של חיים עליונים, וצינורות אורים של לשד חיים קדושים משפיעים עליו את שפעת זיום, ורגשי קרבת אלהים עדינה מפעמים אותו. ועל זאת יתפלל כל חסיד, ויזהר בכל דרכיו ומעשיו, דיבוריו ותנועותיו, שלא תצא מתחת ידו שום תקלה, ולא יגרום שום חטא ועון להעשות מחיצה בינו ובין האור העליון השופע את החיים האמיתיים, שהם הם הדרכים המפולשים לאושר העליון, אשר עין לא ראתה אלהים זולתך יעשה למחכה לו.\n", "summary": "כשאדם קרוב לתורה, מאירות עליו הארות עליונות, וייזהר שלא יחצוץ בעדן על-ידי עוונותיו.\n"}, {"id": 1121, "paragraph": "הארת רוח הקודש מבררת להאדם את הגודל שבכח הדיבור, את המפעל הגדול של מהות הדיבור. היא מצגת בבהירות לעיני רוחו איך נשאב כל דיבור, מראשית יצירתו עד התגלמותו לכלל דיבור, ואחר כך איך הוא הולך ופועל בהמסרו לחלל המרחב הגדול, בהתאחדו עם היצירה הגדולה. קביעות הרעיון, בהרחבה והכרה פנימית, באיכות הגדולה של הדיבור, יעשה את האדם אחראי גדול על כל מוצא שפתיו. ערכי הדיבורים מלאי ענין של קדושה יתרוממו למעלתם האמיתית, וחרדה צודקת מלאה מוסר תתקוף אותו מבלי להפקיר דיבוריו, שלא לשוח שיחת חולין. וכשם שמחשבה זו היא מתוצאת רוח הקודש בהארתה, כך פעולתה המוסרית מביאה לידי רוח הקודש.\n", "summary": "רוח הקודש מבררת לאדם את מקור הדיבור ופעולתו, ומביאתו לזהירות במוצא פיו, המביאה לרוח הקודש.\n"}, {"id": 1122, "paragraph": "יראת ד' היא החכמה היותר עמוקה, מיוסדת על השקפת העולם היותר פנימית, והיא נותנת את היסוד העמקני לכל מדע וכל תורה, בין בקודש בין בחול. והחול עצמו, כשהוא דורש את העמקנות היסודית, הרי הוא מוכרח לבא למסקנא זו, שכל זמן שאין יראת ד' מבססת את המדע, הרי הוא כולו רק מרפרף על השטח החיצון של המושגים, שבאמת אינם בכלל חכמה. הן יראת ד' היא חכמה, שכן בלשון יונית קורין לאחת הינא.\n", "summary": "יראת ה' היא החכמה היותר עמוקה, והיא הנותנת למדע את עמקו, ובלעדיה הוא שטחי וחיצוני.\n"}, {"id": 1123, "paragraph": "מקור יראת ד' הוא מצטייר בעומק הנשמה, מפני ההרכבה הנפלאה של שני ההפכים אשר בההשגה האלהית, העדר הידיעה המוחלטת במהות האלהות, וודאות הידיעה במציאותה השלמה. והתמזגות נפלאה של שני ערכים אדירים הפכיים, מאיים הוא מאד. והנורא, זה יעקב, שאמר מה נורא המקום הזה, והוא איש תם יושב אוהלים, אוהל אברהם ואוהל יצחק, המתמזג בתפארת ישראל. הדר חכמה יראה. שלילת הידיעה היא מוכרחת, מפני שכל ידיעה מטשטשת את הידוע כשם שהיא מבררת אותו, מפני הטשטוש הנמצא במדע האדם, והוא הדין בכל מדע של כל הויה מוגבלת שיש לה ראשית. ועצם החיים הרי הם היחש האלהי של ההויה, וזה אצור בידיעה הנעלמת, הנתפסת רק ברעותא דליבא היותר כמוסה, ואי אפשר לה להיות מוגלמת בידיעה מבולטת, מפני שתתטשטש על ידי ההגבלה, ובזה יבוטל קשר המציאות. על כן אי אפשר לשום הויה שתתפוס את הידיעה האלהית, כדי שלא תתבטל מציאותה. ותכלית הידיעה, ממשכת החיים וההויה, שאין בינה ובין מקור חיי החיים והויית ההויה שום מסך מבדיל ושום דבר חוצץ, הוא דוקא מה שלא נדע, כלומר לא הציור של העדר ידיעתנו, כי אם עצמותה של שלילת הידיעה, שבחשכה העליון עצמות הידיעה האמיתית מונחת היא, בלא שום מגע יד מוגבלה הממעטת את דיוקנה, כי את השמים ואת הארץ אני מלא, אמר ד'.\n", "summary": "עומק היראה בא מהתמזגות היכולת ואי-היכולת לדעת את ה'.\n"}, {"id": 1124, "paragraph": "מי יודע את עומק צערי, ומי יוכל לשערו. הנני כלוא במצרים רבים, בגבולים שונים, ורוחי שואף למרחבים נשאים. צמאה נפשי לאלהים. אור האצילות הוא חיי רוחי. אמונת אלהים גדולה, בלא שום מעצור טבעי, הגיוני, נמוסי, מוסרי, הוא משוש חיי. כל מה שהוא מוגדר, הרי הוא חולין לגבי הקודש העליון, אשר אותו אנכי מבקש. חולת אהבה אני. מה קשה לי הלימוד, מה קשה עלי ההסתגלות אל הפרטים. הימים אני אוהב, השיטות השמימיות, להן אני מתגעגע. גל עיני ואביטה נפלאות מתורתיך.\n", "summary": "שאיפת הנשמה למרחבים, ולאמונה ואהבה בלתי-מוגבלים.\n"}, {"id": 1125, "paragraph": "הנני רואה בעיני, אור חיי אליהו עולה, כחו לאלוהו הולך ומתגלה. הקודש שבטבע פורץ גדריו, הולך הוא בעצמה להתאחד עם הקודש שלמעלה מן הטבע, עם הקודש הלוחם עם הטבע. לחמנו עם הטבע ויצאנו בנצחון. הטבע עשה אותנו לבעלי מומין, נקע כף ירכנו, אבל השמש הלא לנו זרחה לרפאותנו מצליעתנו. היהדות של העבר, ממצרים ועד הנה, מלחמה ארוכה היא נגד הטבע, נגד טבע העולם, נגד טבע האנושי הכללי, אפילו נגד טבע האומה ונגד טבעו של כל יחיד. לחמנו על הטבע כדי לנצחו, כדי לרדותו בתוך ביתו. הוא נכנע בפנינו, העולמות הולכים ומתבסמים, בעצם עומק הטבע תביעה גדולה מתגברת לקדושה ולטהרה, לעדינות נפש ולזיכוך החיים. אליהו בא לבשר שלום, ובנשמתה הפנימית של האומה זרם חיים של טבע מתפרץ, והוא הולך ומתקרב אל הקודש. זכירת יציאת מצרים הולכת ונעשית לזכירת יציאת שיעבוד מלכויות, ההולכת ומתרקמת, והננו כולנו הולכים ומתקרבים אל הטבע, והוא מתקרב אלינו, הולך הוא ונכבש לפנינו, ודרישותיו הולכות ומתתאמות עם דרישותינו האצילות, ממקור הקודש. הדור הצעיר, התובע ארצו, שפתו, חירותו וכבודו, ספרותו וכחו, רכושו ורגשותיו, נזרמים הם על ידי שטף של טבע, שבתוכיותו מלא אש קודש הוא.\n", "summary": "הקודש שבטבע מתאחד עם הקודש שמעל הטבע על-ידי אורו של אליהו.\n"}, {"id": 1126, "paragraph": "יתפתח הישוב בארץ ישראל, יבנה הבנין הלאומי, מתוכו יפוח רוח גדול, נשמת האומה תתעורר לתחיה, מעומק טבעה תכיר את כל מהותה, מעוצם כחה תכונן את סדרי חייה העצמיים. הרוח המיוחד של האומה יכונן אמונת ד' אלהי ישראל בעולם, ואין צריך לומר בקרבה פנימה. רק המורך והדלדול של הכח השורר עכשיו, מונע הוא את גאון האומה מהופיע בעולם, מעכב הוא את המהלך החי של המצות המעשיות, וקשר האמונה האלהית אשר בתוכן, שלא יופיעו בכל הדרן. אבל יתפרץ הכח הפנימי כהר פרצים, והחיים הישראליים, מתוך הכרח פנימי ומתוך הכרה חפשית גם יחד, יעשו באותו הצביון הראוי להם, והצביון הטבעי להם הוא אשר יביא את התשובה הגדולה, את התשובה מאהבה, בלא שום נפילה מטרייליסתית, כי אם תשובה פנימית, הנובעת מעומק האמת שבאור החיים של הנשמה. אין להצטער כלל מזרמי הרוח הלאומי הטבעי ההולך וסואן. גם הקלקולים שהוא מקלקל במהלכו, סופם לבא לכלל בנין ותיקון.\n", "summary": "פיתוח היישוב והבניין הלאומי יביאו להתעוררות נשמת האומה, שתיישר את דרכיהם ותתקן את קלקוליהם.\n"}, {"id": 1127, "paragraph": "אופיה של הגאולה הבאה לפנינו, שראשית צעדיה הננו חשים ומרגישים, היא בתוכיותה של כנסת ישראל. מתפתחת היא האומה בכל כחותיה, מגדלת היא את רוחה, את טבעה ואת עצמיותה. אינה מכרת עדיין את עומק הישות העליונה, שהיא כל יסוד תקומתה. עינה לארץ, ולשמים עדנה לא תביט. היא אינה שבה אל אישה הראשון בפועל, היא מעבדת את חייה בכחותיה הנמצאים בשרשי נשמתה. אמנם בלא קריאת שם, בלא שום פניה ידועה, הכל הוא אור ד' וכבודו, אבל לא היא ולא העולם מכיר זה בבליטה, שם שמים לא יושגר בפיה, אומץ וגבורה רודפת היא, אבל באמת הכל קודש ואלהי הוא. רק בהגמר התוכן, בהעלות האומה למרום מצבה, אז יוחל אור אלהי נקרא בשם המפורש להגלות, כלומר יגלה ויראה שכל מה שהאיר, כל מה שיאיר, כל שחי, כל שיחיה בה, הכל אור אלהי עולם אלהי ישראל הוא, ושמו אשר יקראו לו הוא ד' צדקנו, ושם העיר מיום ד' שמה. מצב גאולה זה הוא יסוד החזון של הרזים, שכנסת ישראל לא תשוב למקומה לעתיד, כי אם קודשא ב\"ה וכל חייליו יבאו אליה, ויקימו אותה מן עפרא ביקר סגי. אשרי עין ראתה כל אלה, ולמשמע אוזן ותקוה תשמח נפשנו. והמשך הזמן שעובר בין ההופעות המיוחדות המרוכזות בכנסת ישראל, עד שיופיע אור תפארת ישראל לדעת כי שם ד' נקרא עליה, הוא זמן חבלי משיח, שרק אמיץ אונים כרב יוסף היה אומר עליו ייתי ואותיב בטולא דכופתא דחמריה.\n", "summary": "התפתחות האומה שלפנינו, היא ראשית הגאולה, אף-על-פי ששם שמים עוד לא שגור על-פיה, ומצב זה הוא חבלי משיח.\n"}, {"id": 1128, "paragraph": "החלומות הגדולים יסוד העולם הם. חולמים הם הנביאים, בחלום אדבר בו. חולמים הם המשוררים בהקיץ. חולמים בעלי המחשבה הגדולים לתיקון העולם. חולמים אנו כולנו בשוב ד' את שיבת ציון. הגסות של החיים החברותיים בהיותם שקועים רק בצדם החומרי, נוטלים את אור החלום מן העולם, את זוהר ההרחבה שלו, את עלייתו העליונה מהמציאות הקודרת, עד שהעולם מפרפר במכאובים מתוך עקיצותיה הארסיות של המציאות חסרת זוהר החלום. רק המכאובים הם יסורי אהבה, הם ימרקו את העולם, יבררו לו כמה גדולה היא הטעות של המתפארים במציאות הלקויה, בעת אשר רק החלום החפשי, המורד במציאות וגבוליו, הוא הוא באמת האמת היותר הוייתי של המציאות, ואז שב חזון החלום והיה למחזה ברור. פה אל פה אדבר בו ומראה ולא בחידות, ותמונת ד' יביט.\n", "summary": "חלומות הנביאים, המשוררים, מתקני העולם וישראל המצפים לישועה, מפיחים רוח חיים בעולם המתייסר מגבולותיו וחסרונותיו.\n"}, {"id": 1129, "paragraph": "ההשכלה החפשית באמת, המשוחררת מכל כבלי הדמיון הכוזב, שטמטום הלב גורם לו, מערכת היא תמיד את הערך הכללי ביחשי הפרט. האדם הפרטי אבר הוא מהכלל כולו, ובערך יותר מתרחב מההויה כולה. בתיקונו המוסרי של אדם יחידי, לא הוא לבדו מתעלה, כי אם המציאות כולה מתעלה עמו. לחשוב פחות מזה אי אפשר. רק טמטום הלב הוא יוכל לגרום, שערך חשבונו של עולם כזה לא יוחש, מפני גודל בהירות האמת שבו, שהוא מטשטש את העינים החלושות.\n", "summary": "טמטום הלב מונע מהאדם לראות את עצמו כאבר של הכלל ושל ההוויה, ואת השפעת תיקונו המוסרי עליהם.\n"}, {"id": 1130, "paragraph": "כמה דקדוק הפרטים ההלכותיים והפלפול מעכירים לפעמים את רוחי השואף לגדולות ולכללות. ומכל מקום צריך אני להתגבר, ולהכשיר את עצמי הכשרה הגונה שאהיה ראוי גם כן לבירור הלכה, ולפעמים גם לפלפולים רגילים, כי סוף כל סוף לא ישנה אדם ממנהג המקום, וממדת דרך ארץ היא שלא להיות ער בין הישנים ולא ישן בין הערים. וכשמקבלים איזה הגבלה מצד מדת דרך ארץ, באה ההרחבה הרוחנית אל הנפש מצד הרעיון הגדול האצור בכלל מדת דרך ארץ, המתקן את התרבות הכללית של הבריות.\n", "summary": "העיון ההלכתי לפעמים מעכיר את הרוח, אך יש לנהוג כמנהג המקום משום מידת דרך ארץ, המרחיבה גם היא את הנפש.\n"}, {"id": 1131, "paragraph": "מטבעי אני נתבע לעשות כל הדברים לשם פעלם ולדבר בם לשמן. וכל מיני הפניות ופגמי המחשבות והרצונות הנם אצלי רק צדדים חיצוניים, שאם אתחזק באמונה גדולה בסגולת אור נשמתי, המאוחדת עם ענוה טהורה, אז אנצח את הכל, ואור ד' יאיר עלי בבהירות והרחבה, ואוכל לדבר דברי אמת, בלא שום פחד ובלא שום משוא פנים בעולם.\n", "summary": "הנשמה תובעת לעשות את כל הדברים לשמם, וכל הפניות הנן רק צדדים חיצוניים, המתבטלים בחיזוק האמונה העצמית.\n"}, {"id": 1132, "paragraph": "כשמזדמן הדבר, ומתוך החשק להיות מאחז בדרגה עליונה, אידיאלית, ברצונו ובציור הכרתו, המדרגות הרגילות משתמטים ממנו, ונעשה שבור והרוס, מאין תורה, מאין מוסר, מאין שלוה, מאין שמחה, מאין מעשים טובים, והוא בכל זאת עוסק בתפילה, מבקש מיוצרו כל צרכיו הגשמיים והרוחניים, צרכי עצמו וצרכי אחרים – מתפתח על ידי זה חוש האמונה בגדלו, וההכרה האלהית, שהיא אור העולם והחיים, הולכת ומתגברת בקרבו. וסוף סוף יבא לאותה המדה העליונה של ותגזר אומר ויקם לך, ועל דרכיך נגה אור.\n", "summary": "לפעמים מתוך החשק לאחוז בדרגה גבוהה, נשמטות המדרגות הרגילות, ועיסוק בתפילה למרות שִברונו מפתח את האמונה בגודלה.\n"}, {"id": 1133, "paragraph": "תלמידי חכמים מארין דרזין, הקב\"ה נותן להם כח גדול בנפש הבהמית שלהם, כדי שיצטרכו דוקא אותה האש העליונה של רזי תורה כדי לזככה, וממילא כחה אחר הזיכוך הוא חזק הרבה יותר, כמו שבעולם בכלל ישנם בהמות חזקות הרבה מהאדם. ומזה בא ההכרח לתלמידי חכמים שאור ד' הרזי קרוב ללבבם, שלא יעזבו את דרכם להסתפק בפשטין דאורייתא, כי להם עומד הדבר בסכנה נפשית, שלא תזוכך נפשם הבהמית על ידי אותו האור הפושר לעומת עזותה של נפש הבהמית אשר להם.\n", "summary": "הנפש הבהמית של בעלי הסוד חזקה, וכדי להעלותה הם צריכים דווקא לרזי תורה.\n"}, {"id": 1134, "paragraph": "בעלי הפנימיות, מתוך עומק יסוד התורה הם יונקים. מחדשים הם את הארותיהם מתוך עצמיות הארתה של נשמת התורה, וקשה להם מאד לפרט את הענפים מתוך ההתגלמות החיצוניות שלהם, שהם באים ממדרשי המילים, בלא שאיבה של תוכן חיים כלליים. רק כשהם דולים מבארות העמוקים, מתברכים על ידם הענפים מאליהם.\n", "summary": "בעלי הפנימיות, מתקשים לחדש חידושים מתוך ענפי התורה, והם יונקים את חידושיהם מעומק יסודה ונשמתה.\n"}, {"id": 1135, "paragraph": "קשה לי מאד לעסוק בעניני הלכה לבד, וכן בעניני אגדה לבד, בעניני נגלה לבד, ובעניני נסתר לבד. כמו כן קשה לי לנטות ברעיון בדרך אמונה פשוטה לבד, או בדרך מחקר והגיון לבד. וכן בתכונת ההתבודדות לבד, ובתכונת הריעות והחברותיות לבד. כי כל הזרמים שולטים בי, האמונה והחקירה, הלאומיות והמוסר, ההלכה וההגדה, הנגלה והנסתר, הבקורת והשירה, את הכל אני מוכרח לספוג, ומתוך האחדות של המרומים העליונים אני הולך וצועד לדבקה בד' באמת, ולהעלות את אור קודש של כנסת ישראל, ברעיון ובמעשה, למקור חייה. הנני חולם חלומות של גדולי גדולות, לשחקים אני מרקיע, מעצור אין לרוח דמיוני ולשאיפתי הקבועה, באושר ובטוב, בטוהר ובקודש, אני משתוקק תמיד להתדבק. הטבעיות הטהורה של היצור, של האומה, של האיש, של השעה, של הנצח, ומה שמקיף אותה, ומה שממלא את כל תוכן חייה, הוא משוש חיי. כמו חלב ודשן תשבע נפשי, ושפתי רננות יהלל פי. גדול ד' ומהולל מאד, ולגדולתו אין חקר. אבא בגבורות ד'. אשמיע כל תהילתו. אודך על כי נוראות נפליתי, נפלאים מעשיך ונפשי יודעת מאד.\n", "summary": "החלומות הגדולים ושאיפות הדבקות ממלאים את חיי, ואיני יכול שלא לאחד את כל הזרמים השונים.\n"}, {"id": 1136, "paragraph": "נחלים גדולים משתפכים בלבבי, מעינות גדולים רחבי ידים נפתחים לפני. התורה, המצות ואורותיהם, הולכים ומזריחים עלי את זוהר קויהם. אשרי חלקי, כי אמונה גדולה, אמונת אל חי העולמים, אל אלהי ישראל, אלהי עולם ד', היא חלקי וחבל נחלתי, גורלי וכוסי, ישעי וחפצי. הכל מצטייר לפני בשיטה שלמה ומבהקת. שפתי קצרה ועיפה מגלות על ידה גם קצה קצתה מרעננות אור החיים הרוחניים, הממלאים את כל קרבי. כל עצמותי תאמרנה ד' מי כמוך, ואני אשיר עוזך וארנן לבוקר חסדך.\n", "summary": "התורות והמצוות והאמונה מזריחים את אורותיהם בנשמה, והשפה קצרה מלהביע זאת.\n"}, {"id": 1137, "paragraph": "מלא שמחה אני, מלא גדולה, מלא שפלות, מלא מרירות, מלא נועם, מלא עונג, מלא אהבה, מלא קנאה, מלא זעם, מלא חסד, מלא טוב לכל. אשרי אדם שומע לי, אשרי נותן לי את הערך הפנימי הראוי לי לפי חמדת סגולתי, הוא ירומם אף ינשא, ישוגב מכל עוני, יתקדש ויטהר, וד' אלהים עמו.\n", "summary": "החסדים והדינים ממלאים את הנפש, ומקשים על הכרת הערך העצמי.\n"}, {"id": 1138, "paragraph": "אמתת מהותי מתגלה ברגעי גדלותי, עצם צביוני מתבלט רק בעת עמידת נשמתי במלא שיעור קומתה. גאותי גאות ד' היא, מתגאה אני באלהי עולם, גדל העצה ורב העליליה, אשר לגדולתו אין חקר. גאות שחקים מאזרת אותי גדולה. שפלתי עדי ארץ, עני ונכה רוח אני. סובל אני בקרבי את מכאובי העולם וכל ענותיו, ודלות דליו המדוכדכים, אסירי העוני, המיואשים מכל תוחלת, המלאים ארסי מרורים במעמקי לבם הפצוע. חבר אני למרי נפש, מצטער אני בצער נשמתם. הם עומדים להושע תשועת עולמים, אור ד' עליהם יופיע, ובשמו תרום קרנם.\n", "summary": "גאוות ה' המתגלה בנפש, אינה סותרת את השפלות וההתחברות אל מדוכאי העולם.\n"}, {"id": 1139, "paragraph": "הנני צריך לשחרר את ספרותי מכבליה. מפני מה איני יכול לכתוב את עומק רעיונותי בדרך ישרה, בלא סיבוך, בלא הרכבה יתירה, כי אם דברים כמשמעם, להגלימם כפי סדר יצירתם – זהו סוד מסותר, נעו מעגלותיה של אורח החיים, וטלטל הקב\"ה שביליה של תורה. מניעות גדולות עומדות נגד כל התגלות רוחנית עליונה שלא תופיע בכל הרחבתה, אין העולם כדאי לאורה יתירה. אבל אנו חייבים ללחום עם המניעות, עומק החסד ינצח את הכל, ערפלי המחשכים יסורו, ינוסו הצללים, וכבוד ד' ואורו יופיע. כהניך ילבשו צדק וחסידיך ירננו. עורה כבודי עורה הנבל וכינור אעירה שחר. אודך בעמים אדני, אזמרך בלאומים. כי גדול עד שמים חסדך, ואמונתך עד שחקים. אז אמרתי הנה באתי במגילת ספר כתוב עלי. לעשות רצונך אלהי חפצתי, ותורתך בתוך מעי. בשרתי צדק בקהל רב, הנה שפתי לא אכלא, ד' אתה ידעת.\n", "summary": "צריך לשחרר את הספרות והמחשבות האישיות מכבליהן.\n"}, {"id": 1140, "paragraph": "כל הצדקות וכל הרשעות, כל האמתיות וכל השקרים, כל הטובות וכל הרעות, מצטרפות הכל לאגודה אחת, גדולה ונפלאה, שהטוב העליון של היצירה זורח על גבי כולם. אשרי אדם מעמיק בעומק הקפת הכללות, הוא ימצא נועם בכל מר, טוהר בכל טומאה, אמת בכל שקר, צדק בכל רשע, ויכוף את כל רע וכל רשע, כל שקר וכל כיעור, להיות מתהפך לאופי האמת והצדק, האור והטוב. על הפרטים של כללים גדולים הללו, כל תורת המוסר העליונה מיוסדת היא. והצורך של התגלות האלהות בדרכי החיים, הוא בא בעיקרו מפני הסתר המפליא שהטובה המסולאה גנוזה בתוכו, אשר רק ברצון ד' המתגלה תוכל דרך אורה זו להגלות ולהסתמן בכל מפעל בחיים. נר לרגלי דברך ואור לנתיבתי.\n", "summary": "הצדק והרשע, האמת והשקר, מצטרפים לאגודה אחת, שבעמקה הכל אמת, צדק וטוב, והמעמיק בכך מהפך את הרע לטוב.\n"}, {"id": 1141, "paragraph": "שבים אנו אל מושגי הטבע גם במובן הרוחני, וזוהי תפארתנו. הרוחניות, המוסר, השקיקה האלהית, כשהיא מוכרת בתור חטיבה טבעית, הרי היא מארגנת את האדם העולם והחיים במערכה של אושר עליון, נשגב, אידיאלי, והעולם הולך ומתתקן במלכות שדי. מי זה לא ישתוקק לזה, שיהיה הטוב והצדק טבע קנוי בכל נפש, ומי זה לא ישאף, שהוד החיים העליונים, בהוד רוחניותם ושיגוב מציאותם, יהיו מאוגדים בעוצם הטבעיות שלנו. מי לא ידע שנצחון הטוב והחיים על הרע והמות, הוא מאוחז בהקביעות של הטוב והחיים בתוכיות הטבע המסודרת, האיתנה, ובתוך המושג של הטבע מבינים אנו כבר מה היא העבודה האלהית, מה היא חובתה של תורה, בקיומה ותלמודה, עד כמה העולם צריך מזון ופרנסה רוחנית כדי להתקיים באופיו, כדי שהאידיאליות תעמד בו בראש.\n", "summary": "כשהרוחניות מוכרת בתור חטיבה טבעית, היא מארגנת את האדם והעולם באושר קבוע, והצורך בתורה ומצוות נעשה טבעי.\n"}, {"id": 1142, "paragraph": "אנחנו נקח מן הטבע את העז שלו, את איתניותו, את הסדר המדוייק שלו, את התמדתו ושקידתו, את מתינותו, ואת העמדה הבטוחה המתגלה בחזיונותיו לגבי עצמו. אבל נשתחרר מעורונו, מפראותו, מהכרחותו העבדותית, משלילת כונתו וחסרון אידיאליותו. והננו אז הולכים קוממיות, צועדים על במתי ארץ, נוחלים נחלה בלי מצרים, לובשים עז והדר, ושוחקים ליום אחרון.\n", "summary": "יש לקחת מהטבע את הסדר, הדיוק וההתמדה, ולהשתחרר מפראותו ומן ההכרח שבו.\n"}, {"id": 1143, "paragraph": "לשוב אל התורה המעשית כולה, בחיבוב כל פרטיה ולימודיה ואפילו פלפוליה, אפשר יחד עם התרבות העליונה, על ידי הופעה גדולה, רוחנית, שירתית, שמוצאת פלגים יבלי מים חיים, רוחניים, ציוריים, אידיאליים, גם בכל המקומות היבשים של החוקים ודקדוקי פלפוליהם. השירה מתפשטת על הכל, והרעיון הציורי, שמעבר מזה הרי הוא כחלום של הזיה, הוא מעבר השני המיטב שביצירות הרוח היותר נשגבים. \n", "summary": "על-ידי הופעה רוחנית שירתית, מתפשטת השירה בכל פרטי התורה ופלפוליה, ושבים אליהם בחיבה.\n"}, {"id": 1144, "paragraph": "אף על פי שכל העולם כולו, וכל המחשבות וההרגשות, כולם מלאים הם אור ד' וקודש של החיים העליונים אצל ישרי לב, המתענגים על נועם ד' ומבקרים בהיכלו תמיד, מכל מקום מעין האורה היסודית הרי הוא גנוז בתורה. וכשהולך בדרך ושונה, ומפסיק ממשנתו ואומר מה נאה אילן זה ומה נאה ניר זה, מעלה עליו הכתוב כאילו מתחייב בנפשו. אף על פי שאינו ממש מתחייב בנפשו, אם כבר עלה למדרגת ההסתכלות האלהית, מכל מקום מעלה עליו הכתוב כאילו מתחייב בנפשו, כי סוף כל סוף מכל העולם אור חיים זורח הוא, אבל מן התורה שופע אור חיים דחיים, ואין עוזבים קדושה חמורה מקורית ותופסים במקומה קדושה קלה מעותקת.\n", "summary": "אף-על-פי שאצל ישרי-לב העולם כולו מלא באור ה', האור שבתורה גדול יותר, ולכן הפוסק ממנה מתחייב בנפשו.\n"}, {"id": 1145, "paragraph": "מתירא הוא האדם האלילי מפני האמונה הגדולה באלהים, מפני גודל האיכות הנשמתית שבפליאתה והדר גאונה. חושב הוא שיבולע כולו ויכחד באש הגדולה הזאת של גאות אין סוף, ובורח הוא בנקיקי סלעים של תאוות חומריות, של בילויי זמנים בהוללות, ושל כל עסקי החיים, הצריכים ושאינם צריכים, כדי להסתר מהאור הגדול של השיגוב האלהי, המעור את עיניו. אבל לא יועיל בכל מנוסתו. האור המלא כל, חודר הוא וחודר, ממלא הוא קרב וכליות, ודורש הוא דוקא את ההסתגלות אליו, לחזות בנועם ד' ולבקר בהיכלו. ותוכני החיים של הכלל ושל הפרט, שעל פי ההסתגלות להחיים הספוגים מהאורה של המחשבה, העזוזיות, הבטחה והעמדה, הרעננות והתפארת, שבתוכן העליון של הוד אלהים עליון, הם ממלאים את כל הככר הרוחני אשר לישראל, ומפטמים בריח בשמיהם גם את כל המרחביים הגשמיים שלהם. כל הנותר בציון והנשאר בירושלים קדוש יאמר לו, כל הכתוב לחיים בירושלים.\n", "summary": "האדם האלילי בורח אל התאוות בגלל יראתו מהאמונה, אך לא יצליח, מפני שהאור האלוהי חודר בכל.\n"}, {"id": 1146, "paragraph": "יצירתי זורמת כמעיני מים, מכה גלים היא, תוססת תמיד, מזלת פלגים יבלי מים. גאון נשמתי בקרבי תמיד חי ופועל. השקפתי המלאה אור קודש, מתרחבת היא והולכת. הנני קרוא לאומץ ולגבורה, ולחזק ולאמץ לב כל נחשלים. תפילתי ממקור נשמתי היא הולכת, גדולה היא ומלאה גאות ד'.\n", "summary": "היצירה הפנימית וגאון הנשמה זורמים ותוססים, וההשקפה מלאת הקודש מתרחבת וקוראת לחזק את כל הנשמות.\n"}, {"id": 1147, "paragraph": "נקודה קטנה, שממנה נמשך קו דק מאד, הוא מבדיל בין רצון עדין וקדוש, ובין גס ועכור. הציור השכלי המרופד בהרגשה מוסרית, שיש בו גם כן מניות של התלהבות אשר לגבורה, הוא מעדן את הרצון. לפעמים מתחיל רצון שפל, עכור וגס, להתהוות, והוא עולה על ידי מה שמתקשר בו הציור השכלי המוסרי, עד שמתהפך הוא בעצמו לרצון קדוש ועדין. והרי הניצוצות עולות מתהומא תתאה לרום מעלה. ולפעמים רצון עדין מתחיל בגילוייו, ומתעכר הוא בדרך הילוכו, מדי פגשו ברצון גס ומכוער שהוא סוחף אותו אחריו, והרי הוא הולך ונפגם, עד שיורד לדיוטא התחתונה. והרי הניצוצות הקדושים יורדים, נופלים אל הקליפה, ומעומק שאול הם משועים, ודורשים את תיקונם.\n", "summary": "קו דק מבדיל בין הרצון העדין והקדוש לבין הרצון הגס והעכור, והמוסר והשכל קובעים את מקומו.\n"}, {"id": 1148, "paragraph": "מי שהוא צריך להיות יונק ממקור עליון, איננו יכול לינק ממקור תחתון. המוסר הפשוט לא יעמד אצל המוכשרים להסתכלות עליונה, כי אם כשיהיו עסוקים בעיון וסדר חיים המתאים למדתם. הם מוכרחים להביא לחמם דוקא ממרחק, וממקום הקרוב והקטן לא ינתן להם מזון רוחני.\n", "summary": "המוכשרים להסתכלות עליונה אינם יכולים להסתפק במוסר תחתון, אלא צריכים ליונקו ממקורו העליון.\n"}, {"id": 1149, "paragraph": "החושב, העומד על עמדתו העצמית, מחוייב הוא לשכלל את עולמו הפנימי בכל ענפיו ופרטיו. והעבודה הזאת אין לה קצבה, וכל ימיו הוא קרוא להוסיף לקח ושכלול של חיים מדעיים ומוסריים. כל הדברים הכלליים שהם משוטטים בעולם הדיעות והרגשות, מוכרחים לקבל אצלו צורה פרטית מחוטבת בפני עצמה, ועם זה מתמזגת היא יפה עם הצורות הרוחניות והמעשיות של הכלל כולו.\n", "summary": "החושב העצמי, מוכרח לתת לדברים הכלליים צורה אישית, אשר תתמזג עם הצורות הכלליות.\n"}, {"id": 1150, "paragraph": "האנשים הרוחניים מוכרחים להיות שומרים תמיד על הלך נפשם הפנימית. רגש של טובה כשמתלהב אצלם, יש לו עסק עם צורך נפשי קבוע, שהוא בא אליהם מעולם מסודר, מלא חיים ורזי טוהר. לפעמים צריכה הנטיה להיות נשקלת בפלס השכל, ולפעמים מתגברת היא על כל משקל. יש מין הכרה פנימית, שמבררת לאדם בירור גמור, שנשמתו במלא אורה מתגלה אליו, והיא חסינה ומלאה אמת יותר מכל שכל מדוד ושקול.\n", "summary": "התלהבות רגש הטוב של הצדיקים היא צורך קבוע, וכשברור להם שהיא נובעת מהתגלות נשמתם, היא גוברת על כל שכל מדוד.\n"}, {"id": 1151, "paragraph": "כשאין האדם יכול להכנס בעול של שום מדע, של שום מוסר מוקצב, של שום תוכן כתוב, ולבו עלז בקרבו עליזה רוחנית, ואהבה אצילית ממלאה את כל קרביו, הרי אור הקודש שממעל לכל תורה וכל שם אלהי מתפשט בקרבו, והרי הוא הולך ומתעלה על במתי ארץ, נוחל נחלת יעקב בלי מצרים. וקדושה קבועה מעטרתו, שהיא נותנת את לשד חייה המתגלה בעת הירידה והתיקונים המוגבלים, שחיי החברה וחיי הטבע הגופני גורמים לתביעתם, ואז זה החפשי, המלא חירות, מתמלא רוח ד' של עבד נאמן, שכליל תפארת בראשו.\n", "summary": "כשאור הקודש שלמעלה מהתורה מתפשט באדם, הוא אינו יכול לקצוב עצמו בדברים מוגבלים, ואור זה מעטרהו גם בירידתו לחיים המוגבלים.\n"}, {"id": 1152, "paragraph": "עינוי גדול יש לנכנס מתוך הרחבה גדולה של עיונים טהורים, ממוזגים ברגש ושירה כלילת תפארת, אל תוך הקצובות ההלכותיות, שהן שחורות כעורב. אף על פי שזהו יפין ועזוז קדשן, למשול בעולם המלא מחשכים, זוהמות, ותסיסות מהומיות, אבל זה בעל הנשמה, המפוארת בהדר קדשה, הוא מרגיש את ענותו הנוראה, את חבלי המאסר, בעת יציאה מתלמוד אל תלמוד. והוא צריך תמיד עצה והדרכה נכונה, איך לרפד את היצוע של התוכנים המעשיים לפרטיהם הקשים, ברפידות רכות, מלאות יפעה של עדינות החיים, והדר הקודש הנוצץ בהוד החופש והטוהר השמימי, כמעשה לבנת הספיר וכעצם השמים לטוהר.\n", "summary": "ישנו צער גדול במעבר מתלמוד עיוני ושירי לתלמוד ההלכות הקצובות, ולכן יש לרפדן ברפידות החופש והטוהר השמימי.\n"}, {"id": 1153, "paragraph": "התפילות הפסולות, שלא בכונה או בכונה פסולה, הרי הן פוגמות את כסא הכבוד, שאוצר הנשמות שמה אחוז. הרעיון והרגש האלהי בטהרתו, מוסיף הוא זיקוק אל העולם. המוסר מתרחב, הטהרה הרעיונית מתאדרת, והרצון להתרומם לטוב עליון מתגדל. אבל התפילות הפסולות, מחוקקות בתוך ציורי הקודש ציורים מטושטשים, והמחשבה של קודש ואמונה נפגמת, פועלת היא על החיים ההיפוך ממה שהאורה האלהית צריכה לפעול, ומאבדת את הנועם של האורה אשר לקדושה, ושם שמים מתחלל. ועל ידי האחיזה הרוחנית שהנשמות אחוזות אלו באלו, והאריגה הרוחנית בכללותה, שהיא כים אור גדול, שגליו דוחים ומביאים זה את זה לידי פעולה וזעזוע, היא מתבלבלת, והחיים האציליים הולכים ונכשלים, ויסוד התפילה, העומד ברומו של עולם, הולך ומזדלזל, ובני אדם צועקין ואינם נענים. עד אשר יופיע אור גדול, שישים את המחשכים לנגוהות, ומאופל ומחשך עיני עורים תראינה.\n", "summary": "התפילות הפסולות פוגמות בכסא הכבוד, ובמחשבה והאמונה והחיים האחוזים זה בזה.\n"}, {"id": 1154, "paragraph": "השורש הרוחני החזק, המלא רעננות של חיים ומציאות, הוא שולח ממנו ענפים וענפי ענפים לאין תכלית. ולפעמים, כשהנשמה קצה בריבוי הענפים, הרי היא מוכרחת לשוב להאחז עם השורש במקורו, וכחה מתחדש, והיא שבה אחר כך להתעלס עם הענפים כולם בפנים חדשות, ומפריחה עוד הרבה ענפים וציצים ופרחים, מה שמקדם לא היתה היכולת מגיעה להוציאם לאור העולם. וזהו היסוד, שהרזיות העליונה מחזקת את יסוד הוייות דאביי ורבא, והאידיאליות המוסרית את העולם הטכני וחברותי.\n", "summary": "אחיזת הנשמה בשורשה מחדשת את כוחה להפריח ענפים חדשים, וזהו היסוד לכך שרזי תורה מחזקים את לימוד הנגלה.\n"}, {"id": 1155, "paragraph": "לפעמים מתוך גדלות רוחנית מתחזקות גם כן המדות הרעות, ומתבלט הדבר בלעיגה וביזוי לחבירים, כשיש איזה טינא בלב ביחוד עליהם. אף על פי שלכאורה התביעה הלבית דורשת הרחבה זו, ולפעמים יש מקום לצדד גם כן שאין בביזוי ההוא משום לשון הרע והתכבדות בקלון חבירו, שאין הכונה להרע כי אם להרחיב את אופיו הפנימי, שהוא בעקרו קודש, בכל זאת הזהירות מזה היא יפה, והרי זה בכלל אל תאמר אשלמה רע, קוה לד' ויושע לך.\n", "summary": "הרחבת האופי הפנימי עלולה לגרום לבזיון חבריו, ועל-אף הצורך בדבר ולימוד הזכות עליו, עדיף להיזהר ממנו.\n"}, {"id": 1156, "paragraph": "באים אורות הקודש, על ידי לימוד התורה, על ידי הגיון חכמה, על ידי קיום המצות, על ידי הדרכות המוסר והמדות הטובות, כל אחד מסוג מיוחד, בגוון מיוחד, והם מתרכבים בתוך הנשמה העסוקה בהם, מרוממים הם את ערכה, מוסיפים לה חיים עצמיים מקוריים. והוספה זו ספוגה היא מכל היש הרוחני, שהיש הגשמי והמעשי כלול כבר בתוכו, כלול הוא מכל המצוי, ומשביע ומרוה את הנשמה, ומטעימה מכל. והיא באיתניותה, חוזרת היא ומשפיעה ממקור חילה הפנימי אל הכל. והאורות הרוחניים בעצמם, שמהם באו תוספות החיים הללו אליה, חוזרים ומאירים באור יקר, באור נהדר ונערב, מלא נגוהות, מלא תעצומה, וברכת שדי מתגדלת ועולה כפורחת. אשרי האיש הגורם ברכת עולמים זאת בכל מעשיו ודרכיו, זהו איתן העולם.\n", "summary": "אורות הקודש שבתורה ובמצוות מאירים את הנשמה, ובהתגברות אורה היא מוסיפה אור גם באורות שהאירוה.\n"}, {"id": 1157, "paragraph": "הצד היותר חלוש מן האורה העליונה של ההופעות האלהיות, מתגלה על ידי העולם הסביבי בתוכנו. הולכים אנו מחיל אל חיל, מאור כהה לאור בהיר ממנו. והליכתנו איטית היא ברובה. אלא שלפעמים נהיה מתוקפים בהופעה של דליגה פתאומית, ואור גדול של רצון אדיר ושל הכרה בולטת ישפך עלינו בפתע, והננו מוצאים עצמנו אז מלאים גודל ואושר.\n", "summary": "צידה החלוש של ההופעה האלוהית בא באור כהה והתבהרות דרגאית, ורק לפעמים היא באה באור גדול ובדילוג פתאומי.\n"}, {"id": 1158, "paragraph": "הולכת היא שפעתה של הנשמה העליונה, תמציתה המזהירה של הישות המושכלת, מלאת החיל והחוסן, ומתגברת בחיים, בחיי הרוח ובחיי הנפש והבשר. ושפעה זו, אורה ויפעה לה, חן ותפארת בקרבה, אור פנים ולשד חיים, שקויית שמחה, ועדנה היא מלאה. כשהדיבור הרע פרץ גבוליו, כשכח הזוהמא הבשרית והצד העכור שבחיי הרוח שלח את ארסו והרחיב את ענפיו, אין השפעתה של הנשמה העליונה מתגלה, ושמירת החן והתמימות של הדר החיים מסתלקת, ותכונות של חשכת פנים, של כיעורים, אפילו גופניים, באה ומתגלה. אלה הם תולדות הנגעים, המאלמים את הנשמה, ומונעים ממנה את כח השפעתה, ובהגיע תור הכח המשפיע בהגלותו, וחפץ הדיבור של הקודש פועם בלב, מהלכי החיים מחייבים אותו, העולם הרוס הוא ושבור. הולכי דרכי תוהו מתרבים, וגופים מתדלדלים, ונשמות נאבדות, דורות מתרסקים בלחץ החיים המזוהמים, והעולם נחשך. והנשמה דופקת על הלבבות המסוגלים, שפכו רוח, דברו צדק, ואיזה כח חוזר ממפלי הגויה, משאון חיי השוק, בא וטופח על הפה, סוגר את הצינור המלולי, והרוח ההולך להחיות נעצר. נפגמת הנשמה בכח חוזר זה, והיא מאספת אליה את אורותיה, ומתחתית מתחיל לשרור חושך ואפלה מנודח, וזיו החיים מסתלק, וההוד נהפך לדוה, וכל פנים לירקון. וזוהי גם כן סבת הנגעים, כשהעולם כולו, הגשמי והרוחני, עומד באמתת משקלו. כשהבנין בכללותו מתרועע, אין סימני חיים הללו מתגלים בכל תוקפם, ומכל מקום לא יעלמו כליל מפקוחי העינים, אשר עדנת הבשר, העשויה למרות תנאי הנשמה המנצחת על פסגת החיים, לא תחוץ בעד הבטתם החודרת.\n", "summary": "הנשמה העליונה ודיבורי הקודש שלה שואפים להתפשט בעולם, וזוהמת הבשר והדיבור הרע סותמים את פיה.\n"}, {"id": 1159, "paragraph": "אש קודש היוקדת בלבבי, תשוקתי הבוערת באין הפסק בפנימיותה לאל חי, צריכה להיות מוכרת ממנו לכשרון גדול ואדיר. והנני מחוייב לכבד הארה קדושה זו, המופיעה תמיד עלי, והולכת ומתגברת לעתים, הכל לפי רוב המעשה והתלמוד, ולפי רוב העמקת המחשבה, שחרור הדעת ובריאות הגוף, ושמחת הלב התלוי בכל אלה.\n", "summary": "אדם צריך להכיר ולכבד את כשרון הדבקות שבו.\n"}, {"id": 1160, "paragraph": "רואה אני נשמות בגדולתן ובקטנותן, איך הן עומדות במלא צביונן, מלאי אור, בהוד ויפעת עולמים, ואיך הן קטנות, כהות וחשכות, נוגות וחלושות, ואיך הן נגאלות משחת על ידי הארת חסד עליונה של כח גדול ואדיר, המתעורר על ידי תפילת ישרים, הממלא כל העולם טל חיים וברכה. ואם אני מדבר דברים עליונים, ופחד עובר על כל עצמותי, לא אבהל, כי אדע כי ד' לי, מה יעשה בשר לי.\n", "summary": "ראיית הנשמות בעת גדלותן והארתן, ובעת קטנותן והחשכתן, וגאולתן על-ידי תפילת הצדיק.\n"}, {"id": 1161, "paragraph": "לא לחנם נטע בי אלוה כל הנפשות את התשוקה התדירית לכל נסתר, לכל נאצל ונשגב. ולא לחנם הביאני לארץ ישראל. ולא לחנם יצר בי רוח אומץ וטוהר פנימי, אף על פי שהנני מוקף חולשות וכשלונות לאין מספר, הרבה מאד, יותר מכל ההמון וכל בני תורה הרגילים, ואולי גם יותר מכל בני המעלה, עדיני הרוח, והמרגישים רחשי הנשמה. כל אלה נטעו בקרבי כדי להשתמש בהם להאיר לעולם, ליצור ספרות מלאה אור רזי תורה, פפולרית ושוה לכל נפש, מלאה שירה וגבורה, חמושה בשכל טוב ובבקורת נאמנה, להרים קרן לעם ד' ולתשועת עולם אשר החלה לזרוח לו בארץ ישראל.\n", "summary": "תשוקתי לנסתרות וביאתי לארץ באים כדי ליצור ספרות מלאה אור רזי תורה, השווה לכל נפש.\n"}, {"id": 1162, "paragraph": "כשהנשמה משערת עד כמה איש ישראל מוכרח הוא קודם כל לדעת את תורת ישראל, ועד כמה כל החיים הרוחניים מוכרחים להיות מבוססים על יסודות מעשיים, בחיי הציבור ובחיי היחיד, מתעוררת תשוקה גדולה ללימוד התורה המעשי, המורה את דרכי החיים. והתשוקה הרוחנית נלחמת היא על עמדתה, ואינה מניחה את התשוקה המעשית שתמשל היא ממשלה בלתי מוגבלת בסדרי הלימוד וארחות החיים והמחשבה. ומתוך ההתנגשות של אלה שתי התשוקות הבוערות, יצא אור מבהיק, כולל בקרבו עושר ספון, קלוע משני הכחות יחדיו, הרוחני והמעשי. ומשניהם יבנו נשמות שוממות, ויתכונן עם עולם, ההולך לחדש את נעוריו על ארץ מטעתו.\n", "summary": "מאבקה של התשוקה ללימוד המעשי עם התשוקה ללימוד הרוחני, מוליד אור חדש המכונן את ישראל בארצם.\n"}, {"id": 1163, "paragraph": "אין צדיקים עליונים יכולים לצמצם עצמם במבט מיוחד, מפני שהם רואים חסד ד' ואורו על כל פרוש, בכל מקום זרוע. מן הכל הם מעלים נצוצות קודש, אורות קדושים, מלאים זיו של מעלה. כל שיחם קודש, כל תנועתם כח ד' היא, כל שרעפי לבם וזעזועי נפשם מלאים כבוד אל, מלך הכבוד, אשר בשמו יגילון כל היום ובצדקתו ירומו.\n", "summary": "הצדיקים אינם יכולים לצמצם מבטם, אלא מעלים ניצוצות קודש מכל מקום.\n"}, {"id": 1164, "paragraph": "הצד החיצון שבאמונה מתגלה בצורה נלעגה, ומכל מקום אור ד' שוכן בה. מקומות נלעגים למראה עיני אדם ישנם בכל הטבע והמציאות, אבל אין הלעג בא כי אם מקוצר ראות, וממיעוט ההשגה של השיגוב שיש בכל דבר, קטן וגדול יחד.\n", "summary": "הלעג על הצד החיצוני שבאמונה, נובע מקוצר ראייה בהתפשטות אור ה' על קטן וגדול כאחד.\n"}, {"id": 1165, "paragraph": "לא פחות ממה שהאמונה האלהית מתלבשת בתוארים רוויי דמיון פראי, מצד המציאות הממשית היורדת ונגלמת כשהיא באה להכרתנו, הרי היא מתלבשת גם כן בתארים של מדות כאלה שהמוסר החפשי מוצא בהם פגמים. והפגמים הללו בעצמם הם מעלים אותנו לחשוב גבוה גבוה ממעל לכל שדרה מוסרית מוגבלת, כמו שתוארי המציאות המגושמת מרימים אותנו ממעל לכל שלילה והגדרה.\n", "summary": "כשם שתארי ה' מרוממים אותנו מכל שלילה, כך תיאור מידותיו הנראות כפגומות, מעלה את מחשבותינו למעלה מכל מוסר מוגבל.\n"}, {"id": 1166, "paragraph": "האידיאליות היסודית שבחיי הרוח, מתבטאת על ידי קנאת אל קנא נגד עובדי עבודה זרה, שתראה כלפי בר כצרות עין של איזה מלך אנכיי כשמשתפים במלכותו איזה מסיג גבול. אבל המדע העליון, בשפעת רוח הקודש, יזכך את המושג, ויעמידנו על מרום הטוהר של המציאות הממשית, של האושר אשר במחשבה הברורה על דבר האמת האלהית.\n", "summary": "קנאת ה' נגד העבודה הזרה, הנראית כאנוכית, מזוככת על-ידי המדע העליון ושפעת רוח הקודש.\n"}, {"id": 1167, "paragraph": "הנצחון על הרשעה שבעולם, יהיה רק על ידי כח התורה שמתעוררת על ידי תינוקות של בית רבן, כשהיא מושלת בתקופת הילדות רק היא לבדה בנשמתן, שהיא אך היא הנה הטוב הגמור, המכריע את כל הרע לטוב.\n", "summary": "הניצחון על הרשעה שבעולם והפיכתה לטוב, יבואו בכוח תורתם של תינוקות של בית רבן, כשהיא לבדה מושלת בנשמתם.\n"}, {"id": 1168, "paragraph": "האמונה האלהית וכל סגולותיה, צריכה היא להשתחרר מכל כבליה, להתפשט מכל קליפותיה, ולעמד חיה בזריחת אור קרניה, המאירים את כל העולמים מזיו הדרם.\n", "summary": "האמונה צריכה להשתחרר מכל כבליה וקליפותיה, ולהזריח את קרני אורה.\n"}, {"id": 1169, "paragraph": "מי יוכל לעצר את אור האהבה האלהית העליונה, ההולכת ומפעמת בלבם של שרידים, חסידי קודש, ישרי לבב, כרוח צח מלא נועם בשמי עדן, ועם זה סוער והומה כהמות ים לגליו, תסער הנשמה מרוב רחבת תענוג זיו נועם עליון. וחשק עדיני עדינים זה, מגדיל ומרחיב את כל התכונות הרוחניות והמדות הנפשיות, וכל נשמה מתקדשת, וכל אשר לו רק מגע רחוק לאור זיו נשמות קודש של גבורי אל אלו, הרי זה מתעלה. כל התורה, המוסר, המצוה, המעשה והתלמוד, הם באים לפנות את מכשולי הדרכים, שתוכל אהבת עולמי עולמים זאת להתפשט, להתרחב על כל ככרי החיים, על כל מרחביהם. וענפיהם הרבים של שרשי אהבת קדשי קדשים אלה, הם כל מדות טובות וישרות, פרטיות וכלליות, אישיות וחברותיות, עד כדי שפיטת תבל בצדק ולאומים במשרים.\n", "summary": "אי-אפשר לעצור את האהבה האלוהית של חסידי הקודש, שכל הלימוד והמעשה הם הֶכשרים להתפשטותה על כל החיים.\n"}, {"id": 1170, "paragraph": "השכל הבריא המקורי, בטבעו הוא מורכב בהרכבה מזגית מיסודות השכל והרגש. השכל ההכרי שבו נותן לו את היסוד המזין, והרגש המפותך בקרבו נותן לו את היסוד המענג. וכל העוסק בתורה לשמה, מתברך באחדותם הגמורה ותמימותם השלמה של השכל והרגש, בצורה כזאת שכל אחד מרחיב את גבול חבירו, והנם רעין דלא מתפרשין.\n", "summary": "השכל הבריא המקורי מורכב מהשכל המזין והרגש המענג, והעוסק בתורה לשמה מתברך באחדותם והשלמתם זה את זה.\n"}, {"id": 1171, "paragraph": "האחדות המגולה של העולם המוסרי, הרוחני והשכלי, עם העולם החמרי, המעשי, הטכני והחברותי, מתבטאת בעולם על ידי ישראל. וסגולתה של ארץ ישראל היא לכונן בעולם גילוי אחדות זו, הנותנת פנים חדשות לכל התרבות האנושית לכל תפקידיה. ערך הדיבור המיוחד לישראל, שברכתן ברכה וקללתן קללה, הוא מכונן על יסוד גילוי חדש דנא, אשר מוכרח הוא להפליא את כל העולם בחידושו, ולהוציא את האמרה, רק עם חכם ונבון הגוי הגדול הזה, מכל עם ולשון, בהגלות סגולת התחיה הישראלית בארץ ישראל בכליל תפארתה.\n", "summary": "אחדות העולם הרוחני עם החומרי מתגלה בישראל ובערך דיבורם, וסגולתה של ארץ ישראל לכונן גילוי זה בעולם.\n"}, {"id": 1172, "paragraph": "גבורה רוחנית היא, להבדיל את העולם המיוחד ביחוד הרוחני, במהלך הדיעות וההרגשות, מכל מה שהוא נראה כסותר אותו בעולם הכללי. אתהלך בתם לבבי בקרב ביתי.\n", "summary": "גבורה רוחנית היא, להבדיל את העולם הרוחני מכל מה שנראה כסותר אותו בעולם הכללי.\n"}, {"id": 1173, "paragraph": "מתוך שהתורה נובעת היא לכל פרטיה ממקור הרוחני העשיר והאיתן של כל העולמים כולם, הלומד אותה לשמה מתאגד ומתתמם עם כל החי והטהור היש בכל מלא עולמים, וחיי עולם, חיי קודש נצחיים, הולכים ונמשכים עליו, ומברכתו הכל מתברך, ומעילויו הכל מתעלה. והרי הוא הולך ומשתחרר מהכבלים של ההשתעבדות הגבוליים של השכל האנושי, ושל הלקותות המוסריות שהן נובעות מצמצומיו, ונעשה צדיק וחסיד, ישר ונאמן.\n", "summary": "הלומד תורה לשמה מתקשר עם כל המציאות הנובעת ממקורהּ, והכל מתעלה, וממילא משתחרר הוא ממגבלות השכל והמוסר.\n"}, {"id": 1174, "paragraph": "אי אפשר לספרות ישראלית שתצליח, בלא התקדשות הנשמות של הסופרים. כל סופר שאינו עמל לטהר את מדותיו, לזכך את מעשיו ואת רעיונותיו, עד שיהיה עולמו הפנימי בעצמו מלא אורה, והשלמות הפנימית מורגשת בתוכו, יחד עם הדאגה להשלים את החסר, ולהמלא ענוה ממוזגת בגבורה, שלות רוח, עם התעוררות שכלית ורגשית חזקה להיטיב ולהשכיל את עצמו, וחפץ נשגב לעמוד ברום הטהרה והקדושה האצילית – כל זמן שאינו עומד במעמד כזה, לא יוכל להקרא סופר באמת. רק הראשונים היו נקראים סופרים, מפני שהיו סופרים אותיות שבתורה, וספירת האותיות שבתורה העלתם למדריגה עליונה של טוהר רוח וגבורת נשמה, עד ששם סופרים היה נאה להם. ואם את הספרות הישראלית אנו חפצים להחיות, צריכים אנו ללכת בדרך הקודש הזאת, לבא מן הקדושה אל הספרות, והיה שם מסלול ודרך, ודרך הקודש יקרא לה, והלכו גאולים.\n", "summary": "כל סופר שאינו עמל לקדש עצמו, אינו ראוי לכינוי \"סופר\", שכן הראשונים נקראו כך מפני שהיו סופרים את אותיות התורה.\n"}, {"id": 1175, "paragraph": "גדולה היא תביעתנו הגופנית, גוף בריא אנו צריכים. התעסקנו הרבה בנפשיות, שכחנו את קדושת הגוף, זנחנו את הבריאות והגבורה הגופית, שכחנו שיש לנו בשר קודש לא פחות ממה שיש לנו רוח הקודש. עזבנו את החיים המעשיים, את התבררות החושים, את הקישור הישר עם המציאות הגופנית המוחשית, מפני איזה יראה מטושטשת, מפני חוסר אמונה בקדושת הארץ, אמונת זה סדר זרעים, שמאמין בחי העולמים וזורע. כל תשובתנו תעלה בידינו, רק אם תהיה עם כל הוד הרוחניות שבה תשובה גשמית, יוצרת דם בריא, בשר בריא, גופים חטובים ואיתנים, רוח לוהט שורה על גבי שרירים חזקים. בגבורת הבשר תאיר הנשמה הנחלשת, תחיית המתים בגויות.\n", "summary": "בשר הקודש של ישראל דורש פיתוח, ובו תלויה גם הצלחת התשובה.\n"}, {"id": 1176, "paragraph": "כשעם הקודש יהיה בריא וחזק בגופו, תתגבר ותתחזק הקדושה בעולם. כשילדי ישראל יהיו חזקים, בריאים ומוצקים, יהיה אויר העולם קדוש וטהור. כל תוכן גשמי של צדיקים, מעלה את העולם כולו ברוחניותו, ואין צדיק בעולם שיגיע לקרסוליה של כנסת ישראל כולו, ומובן בזה, שהבריאות והיתרון הגשמי של כללות ישראל, זהו היסוד לאור העולם, לקודש העולם, לגילוי האלהות בעולם, לטהרת המדות, לרוממות הצדק והופעת המוסר בנצחונו בעולם. ביחש לחיבורו של כל יחיד עם כללות האומה, כל אחד מישראל הוא צדיק וקדוש. כל דבר גשמי ישראלי הוא מכון לקדושה ואצילות עליונה. פיתוח אומץ הגופני שבישראל יוציא מן הכח אל הפועל אימוצי נשמה נפלאים, ואורה העליון של תורה ימצא את הבסיס האיתן הראוי לו, ויקומו לנו מאורי עולם, אנשי רוח אלהים, כבירי כח, שרים עם אלהים ועם אנשים ויכולים להם.\n", "summary": "חיזוק הגוף של הצדיקים, וקל-וחומר של כנסת ישראל, מגביר קדושה בעולם, וכל אחד מישראל בהתייחסו אל הכלל, חשוב כצדיק.\n"}, {"id": 1177, "paragraph": "ואפשר הדבר להרגיש את תנועות הנשמה שבתהום תעלומתה, את קשורה אל אותם העולמות הנשגבים שמהם היא יונקת את סוד חייה, את זיוה והדרה. וכל מה שהאדם מתקדש יותר, כל מה שמתרחק מן החטא והוא נוטה אל הקדושה ואל האצילות, הנשמה יותר מתגלה עליו, ואורה שופע בכל קרביו, והוא נתבע מכל עצמיותו להתיחד יותר ויותר במקור חייו. הגויה וכל נטיותיה הולכת היא ומתקדשת, נוטה היא אל היסוד הנשמתי. חושיה מתחדדים, ועם זה מתעלים, מתקדשים ומתעדנים. הריח, ההקשבה, הראיה, הכל מתעלה, הכל מתבהר. הנשמה שואבת אורה ממקורי מרומיה, ומאור המקורי הזה היא משפעת אל הנפש החיה, אל כחות הגוף הרוחניים והגשמיים. הגבורה מתגדלת, הבטחון, אומץ הלב ושקט הרוח, הולך הוא ומתפשט. והתשוקה לגדולות, של תום ויושר, של חיים ואור, של דעת ויפעה, הולכת ומתגדלת. והאדם הולך ומנצח את החיים, נצחון אחר נצחון. הקנאה, התאוה, הכבוד וההון, היקרים כל כך אצל רוב בני האדם, נעשים בעיניו בזויים ונתעבים. ורוחו שוקק אל הטוהר, אל הטוב המוחלט, אל האמת המזהרת, אל הנצח בכל מלא הודו, אל אור ד', אל אלהי עולם.\n", "summary": "כשהאדם מתקדש נשמתו מתגלה, חושיו מתחדדים ומתעלים, והוא משתוקק לטוב ומואס ברע.\n"}, {"id": 1178, "paragraph": "כל מה שהנשמה מבהיקה ביותר על ידי קדושת המעשה וטהרת הדעת והמדות, נרשמים ביותר רשמי המעשים והמדות בקרבה, והציורים העדינים, היפים והנשגבים, של עשות הטוב והישר, של התורה והמצוה, עושים עליה פתוחים נאים ונעלים מאד, המשביחים את ערכה לאין קץ. וציוריה המפותחים חיים הם בקרבה, חיים שהולכים ושוטפים, הולכים ומתגדלים, הולכים ומתנשאים לגבהי שחקים, חיים מעסיקי עולמים ובוניהם, חיים שהקודש הוא יסוד הוייתם, שהקליטה הסודית מעולפת ספירי המוסר הכללי, היא הולכת ופועלת בהם פעולה תדירה בלתי פוסקת.\n", "summary": "ככל שהנשמה מבהיקה מקדושת המעשה וטהרת הדעת, כך יפעלו הם עליה את פעולתם.\n"}, {"id": 1179, "paragraph": "כמו דור שלם, כן אדם יחידי ימצא עצמו לפעמים לואה ליאות גופנית, וממנה בא הוא לליאות רוחנית. ואם רוחני הוא בטבעו ומעמדו, יחשוב למלאות את החסרון הרוחני שלו על ידי הוספה רוחנית, והרי הוא אז כמוסיף תבן על המדורה. והליאות הרוחנית, וכל מעקשיה הנגררים עמה, לא תעבור כי אם על ידי מנוחה גופנית הגונה, הגוררת אחריה תוספת כח גופני, שרק אחרי ההוספה ההגונה הגופנית יחל כח הרוחני להתנוצץ במלא אורו. ועשר ידות ימצא במעמקי הגוף והבשר החי, אור וחיים, מוסר וקדושה, מצומדים עם גבורה, ענוה ושמחה. וחדות חיים רעננה וטוהר לב, מלאה אהבה והכרת ערך המצוה והחובה בבליטה שלמה, תקיף את כל כחות החיים כולם, הגשמיים והרוחניים. ושלוה וסדר, וצפיה ישרה ונועם עליון, בבטחון פנימי, תתנוצץ בכל קרב וכליות. ולבי ובשרי ירננו אל אל חי.\n", "summary": "גם בדור וגם ביחיד, לאוּת גופנית גוררת לאוּת רוחנית, ותיקונה יבוא רק בחיזוק הגוף.\n"}, {"id": 1180, "paragraph": "מתכנסים הם לפעמים בתוך הלב כל יסורי העולם, כל עינויי הנשמות ועינויי הגופות, האדם אינו מוצא מנוח ללבבו, חפץ הוא בתיקונו של עולם, והעולם עומד לעומתו בכל כיעור וניוול, בכל עוצב ויגון קודר שלו, ונפשו בוכה במסתרים, מי ינוד לו, מי ינחמו. המציאות קשה כברזל, והיא מטפחת על פניו. מתכנס האדם בתוכיותו כחומט בקליפתו, ומנח אין. הומה אז מקרב נשמתו למקור הישע, למעין האושר וההרמוניה של כל היש, אל אלהים דלפה נפשי. כמים קרים על נפש עיפה, באה שמועה טובה ממקור חי העולמים.\n", "summary": "כל הייסורים שבעולם מתקבצים בלב, הזועק לנחמה מיגונו ממקור הישע.\n"}, {"id": 1181, "paragraph": "מרחבים, מרחבים, מרחבי אל אותה נפשי. אל תסגרוני בשום כלוב, לא גשמי ולא רוחני. שטה היא נשמתי ברחבי שמים, לא יכילוה קירות לב ולא קירות מעשה, מוסר, הגיון ונימוס. ממעל לכל אלה שטה היא ועפה, ממעל לכל אשר יקרא בכל שם, ממרום מכל עונג, מכל נועם ויופי, ממרום לכל נשגב ונאצל. חולת אהבה אני.\n", "summary": "מעוף הנשמה למרחבי א-ל, ממעל לשכל ומעשה מוגדרים.\n"}, {"id": 1182, "paragraph": "צמאתי צמאתי לאלהי, כאיל על אפיקים. הוי, מי ימלל כאבי, מי יהיה כינור לשירי יגוני, מי ישמיע קול מרירותי, צער ביטויי, הרחב מרחבי כל ימים. צמאתי לאמת. לא להשגת האמת, הרי אני רוכב על שחקיו, הריני כולי בתוך האמת מובלע. הרי אני כולי מוכאב מצער הביטוי, איך זה אבטא את האמת הגדולה, המלא את כל לבבי. מי יגלה לרבים, לעולמים, לברואים, למלא כל, לגוי ואדם יחד, את הזיקים, מלאי אוצרות אור וחום, שהם אצורים בנשמתי פנימה. רואה אני אותם, שלהבות עולות, בוקעות שמי שמי שמים, ומי יחוש, מי ימלל עזם. ואני איני גבור אל, כאחד הגבורים אשר מלא עולמים מצאו בתוכם פנימה, ידע העולם את עשרם או לא ידע, הכל להם אחת. אלה עדרי הצאן ההולכים על שתי רגלים, מה יועילו אם ידעו מגובה איש, ומה יזיקו בלא ידעם. הנני קשור עם העולם, החיים, האנשים הנם חברי, חלקים רבים מנשמתי עמם משולבת, ובמה זה אוכל להאירם מאורי. כל אשר אדבר אינו אלא מכסה את זהרי, מעיב את אורי. גדול צערי וגדל מכאובי. הוי אלי, עזרה היה בצרתי, המצא לי מערכי לשון, תנה לי שפה וניב שפתים, אספר במקהלות, אמתי אמתך אלהי.\n", "summary": "צער הנשמה על חוסר יכולת ביטויה, ועל חוסר יכולתה להשפיע על נשמות העולם.\n"}, {"id": 1183, "paragraph": "מבקשות הן המחשבות, הרגשות, וכל תוכני הנפש הפנימיים, מקום של התפשטות רחבה ומסודרת, כפי הצורך של הדרכת נועמן, והן עורגות לאלהי חייהן וצור ישען, מוצאות בעצמן גילתן ושמחת עוזן. כשהמחשבה הברה בדעת אלהים מסוקלת לפניהן מכל מכשול, אז הן מוצאות עצמן בגן עדנן. והמכשולים הם ארחות החיים, דרכי המדות, המעשים, השקפות העולם, הזיקוק אל הכלל, אל המוסר, אל היופי, אל כל הנשגב והעדין בחיים הפנימיים והחיצוניים. ותביעה זו של חירות עליונה, כשהיא מתגברת, עריגה אלהית מוכרחת, הדורשת בכל כח את תפקידה, היא היא המכרעת את כל החיים שלפניה ושלאחריה שילכו במסלולה.\n", "summary": "המחשבות עורגות לצור ישען ומבקשות את התפשטותן, וזיקוק אורחות החיים סולל את דרכן, והן מכריעות את החיים אל מסלולן.\n"}, {"id": 1184, "paragraph": "כפי הטהרה הגופנית, במזג ומדות, שקיטת התאות ודכדוך החומר, ולפי האורה השכלית הבאה מרוב תורה ודעת, מהרבה שימוש של חכמים, ומהרבה דעת העולם והחיים, כן יגדל כח הציור והדמיון בפעולתו, וכן תהיינה פעולותיו רצוייות, שקולות, וקרובות לערכים מתאימים, עד שיהיה קרוב אל השכל בברירותו, ויהיה עולה עליו בעומק ההרגשה ובחידור החיים שלו.\n", "summary": "על-ידי טהרת המידות וההארה השכלית בתורה ובשימוש חכמים – הדמיון מתברר ונעשה לשכל, ועומק הרגשתו עולה על השכל.\n"}, {"id": 1185, "paragraph": "הדבר הנעלם מן האדם, הוא מה שלא יוכל למצא נתיב באפלתו. הרי מחזות הללו תוהו ובהו הם לגביו, גם אם בעצמם הוד ויפעה מלאו. ותוהו זה, ברית כרותה לו שיהיה נשכח מן הלב. אלה הם הדורות אשר קומטו בלא עת, ונהר יוצק יסודם.\n", "summary": "הדברים הנעלמים, השרויים באפילת התוהו, על אף יופיים, צריכים להישכח מהלב, וזהו עניין הדורות אשר קומטו בלא עת.\n"}, {"id": 1186, "paragraph": "המשיגים הגדולים, שאין מעלתם פוסקת מלהיות צומחת תמיד בצמיחות חדשות, אינם מוצאים בעצמם מרגע, תלמידי חכמים אין להם מנוחה. וטרם שיעמדו על התוכן של העדר מנוחה זו, הרי הם מצטערים עליה, והם מלאים יגון פנימי, ואי חפץ מורגש תמיד בקרבם, המונעתם משמחת לב. אבל כאשר יתבררו להם יותר תוכני המהות העליון שלהם, ידעו להבדיל בין חסרון המנוחה שלהם, שבא מתוך גדולה נשמתית הבלתי פוסקת, מתוך ריכוש של קניני רוח כבירים חדשים בכל עת ורגע, ובין העדר מנוחה הבא מתוך מהומה של רשעות ושל בערות. ואז ידעו לשמח בחלקם, ולהחזיק במעוזם, ולעמד תמיד כל היום וכל הלילה לא יחשו, המזכירים את ד' אל דמי לכם, על עמדם בעבודת הרוח התדירה, המחדשת להם בכל עת את ידידות נועמיה.\n", "summary": "צער הצדיקים הנובע מחיפושם התמידי, מתרפא בידיעתם את ערכו הנובע ממעלתם העליונה.\n"}, {"id": 1187, "paragraph": "לפתח את הספרות בתוכני אמת וקודש מקוריים, צריכים בעלי המחשבה שהגיונותיהם נובעים ממקור הקודש להרגיל עצמם בפירוט מחשבות. כי השטף הגדול שאור הקודש שוטף על הנשמה, גורם שהדברים שיסודם באצילות עליונה באים סתומים, והדרישות הספרותיות אינן מתפרטות, ומתוך כך העולם נשאר עומד ותוהה מבלי דעת מה הוא התוכן שכל הוגי דעת קודש הללו מרצים לפניו. וכל ההשפעה נשארת לפי זה רק על יסוד ההרגשה הפנימית, השרויה בתמותה אצל ההמון כולו, ועל יסוד המעוף השמימי של יחידי סגולה, אבל נעלם דבר מכל הקהל עד שיפורטו הדברים, טיף אחר טיף.\n", "summary": "הספרות נצרכת כדי שרזי התורה לא יהיו נחלת היחידים, אלא מפותחים ומפורטים באופן שיוכל ההמון לקבלם.\n"}, {"id": 1188, "paragraph": "הוגי דיעות צריכים להרגיל עצמם להוציא מן הכח אל הפועל, בין בדיבור בין בכתיבה, מחשבות פשוטות. ולפעמים דוקא על ידן יבוטאו החידושים היותר נשגבים.\n", "summary": "הוגי הדעות צריכים להרגיל עצמם בכתיבה ודיבור, אפילו במחשבות פשוטות, ולפעמים דווקא על-ידן יתגלו חידושים נשגבים.\n"}, {"id": 1189, "paragraph": "כמה פעמים מזדמן בעולם, שהדרכים שהאמת נודעת על ידם, הם עצמם אינם מתאימים להאמת, ודוקא הם הנם מובילים אל האמת. והרוצה להגביר את האמת בהדרכים, מאבד הוא את האמת העצמית בעצמה, והיא נשארת רחוק ממנו, ונמצא שאמת כזאת המאבדת את האמת, הרי היא השקר היותר מוחלט. ומכל מקום הדרך המוביל את האיש היחידי ואת הציבור הכללי לידי תיקונו, הוא שיבא למדריגה כזאת, שיוכל לעמוד על האמת המטרתית על ידי דרכים שהם כולם אמת כשהם לעצמן, ולא יחסר בהם קורטוב מן האור ומן החום של האמת המוחלטת.\n", "summary": "לפעמים האמת מתגלה בדרכים של שקר, ואז החתירה נגדו מאבדת את האמת עצמה, ודרך התיקון היא להגיע לאמת בדרך של אמת.\n"}, {"id": 1190, "paragraph": "ההשגה המתפרצת לעלות עד לחוץ לתחום הציור האנושי, מתטשטשים אצלה ההבדלים שבין טוב לרע, בין טמא לטהור. ואף על פי שהדבר בא מרוב אור וקדושה עליונה, ששם באמת חוזר הכל לטוב וקודש, ואין שטן ואין פגע רע, אבל בתחום החיים המוגבלים שלנו הלא באמת רב מאד הרע והטמא, שהננו מוכרחים להיות שקועים בהכרת כיעורו ושנאתו, כשם שהננו חייבים להיות קשורים באהבת הטוב, הטוהר והקודש, והכרת כבודו ותפארתו. ועל כן בעלי מחשבה פורצת כזו הם מרגישים בקרבם עצבות קודרת בכל עת, כדוגמא של עצבון שעל חטא הבא ממוסר כליות, מפני שחירות מחשבתם וקדושתה העליונה הרי היא באמת חוטאת מצד הערכים המעשיים. והם שבים לאיתן מצב הנפש הקדושה, השמחה תמיד באור ד', על ידי מה שהם שואבים ממקור הקודש העליון לא רק את מצב של התרחבות הנפש והכללתה העליונה, אלא גם את מצב הדרך המוגבל, שהוא התוכן המיוחד למעבר החיים העליונים, אורח צדיקים שהוא כאור נוגה, ההפך מדרך רשעים באפלה, שלא ידעו במה יכשלו. וכפי המדה ששתי התכונות מתאימות ביחד בנשמה – האורה העליונה, הצופה למרחוק, לכלל הקליפה בפרי והרע בטוב, ולהפך הכל לאור גדול, והאור התחתון, המאיר בכל חדרי לבב, לסור מרע ולשנא כל תועבת ד' – ככה מתבסס הרוח, ואור הקודש עם נועמו ושמחתו בשלות ישרים חוזר להאיר, והנשמה מתרוממת, ונס יגון ואנחה.\n", "summary": "בעלי ההשגה שלמעלה מטוב ורע, מוכרחים גם לשנוא את הרע, כדי לרפא את מוסר כליותיהם הנובע מאהבת הרע.\n"}, {"id": 1191, "paragraph": "אין צער בעולם שידמה לצער השקיקה אל הטוב המוחלט, אל הצמאון הנורא, המענה את הנשמה, להיות מוצא את עצמו מאושר באושר רוחני, מלוי בתוכיותו זוהר של יושר, של תמימות, של צדק, ושל הדבקות האלהית, המחוברת עם טהרה מכל חטא ועון, ולב נשבר ונדכה אלהים לא תבזה.\n", "summary": "אין צער בעולם שידמה לצער תשוקת הנשמה אל הטוב המוחלט.\n"}, {"id": 1192, "paragraph": "כמה גדולה היא מלחמתי הפנימית. לבבי מלא עריגה רוחנית גבוהה ורחבה, חפץ אני שהנועם האלהי יתפשט תמיד בכל קרבי, לא מפני הנאת העונג שבו, כי אם מצד שכך צריך להיות, מצד שאך זהו המעמד של המציאות, משום שזה הוא תוכן החיים. והנני תמיד הומה, שואג בעצמיותי הפנימית בקול גדול, אור אלהים הבו לי, תענוג אל חי ושעשועו, גודל יפעת בקרת היכל מלך עולם, אל אלהי אבי, אשר בכל לבי הנני נתון לאהבתו, אשר פחדו ירוממני. ונשמתי הולכת היא ומתנשאת, מתעלה היא על כל השפלות, הקטנות והגבולים, שחיי הטבע, הגויה, הסביבה וההסכמה, מגבילים אותה, לוחצים אותה בצבתים, משימים אותה כולה בסד. והנה שטף חיובים בא, לימודים ודקדוקים לאין תכלית, סיבוכי רעיונות, והוצאת פלפולים מדייקנות של אותיות ותיבות, באה וסובבת את נשמתי הצחה, החפשית, הקלה ככרוב, הטהורה כעצם השמים, השוטפת כים של אור. ואני עוד לא באתי לזאת המדרגה לסכות מראשית עד אחרית, להבין נועם שמועה, להרגיש מתק כל דקדוק, להיות צופה באור שבמחשכי עולם. והנני מלא מכאובים, ומצפה אני לישועה ואורה, לרוממות עליונה, להופעת דעה ונהרה, ולהזלת טל של חיים גם בתוך אלה הצינורות הצרים, אשר מהם אינק ואשבע, אתענג בנועם ד', אכיר טוהר הרצון האידיאלי, רום חביון עז עליון, הממלא כל אות וקוץ, כל הויה ופלפול. ואשתעשע במצותיך אשר אהבתי ואשיחה בחוקיך.\n", "summary": "הנשמה שואפת להתענג על ה' מפני שזהו תוכן החיים, ומצטערת בפגישתה עם הלכות קצובות, ומצפה לאור שיחדור בהן.\n"}, {"id": 1193, "paragraph": "כשאני מתאוה להגיד מילה, הרי כבר ירדה הרוחניות העליונה מראשית חביון עוזה, עד שבאה לדפוק בנימי רצוני. התגלם ההמון הרב של שרשי נשמות, ראשי ראשים של תעלומות, ויהיו לאותיות, דופקים בצד התחתון של נשמתי, אותו הצד הקרוב לתוכן הגויה ומקושר בריכוזה, והנני נאלץ לדבר. מדבר אני מתוך אוצר החיים שלי, והדברים שוטפים, פרים הרעיונות, מתפזרים הצלצולים, וקול בקול יפגש, הזרם העולה מתחתית הריכוז הגוייתי מתאחד עם הזרם העולה ממרום שורש שרשי הנשמה, ואורות זרועים ממלאים אור עולם כל ככר הוייתי.\n", "summary": "הדיבור פורץ מהתגלמות הרוחניות הנעלמת – הבאה משורש הנשמה – לאותיות, ופגישתן עם הרצון המקושר לגוויה.\n"}, {"id": 1194, "paragraph": "כל מדה טובה, יש לה חסרונות הבאים עמה. וזו היא העבודה השלמה, להוציא לאור עולם את המדות הטובות מנוקות מכל סיגי החסרונות שלהן.\n", "summary": "בכל מידה דבוקים חסרונות, והעבודה השלמה היא לבררם.\n"}, {"id": 1195, "paragraph": "רכות הלב היא מדה טובה כשהיא לעצמה, וכשהיא באה במדה ושיעור מוגבל מעדנת היא את רוח האדם. אבל כמה רעה מסבבת מדה זו, כשעוברת את גבולה האמיתי. הלב הרך ביותר מהמדה, אין לו רצון קבוע, ואינו יכול לשלוט בדעתו, לעמוד בפרץ ולשפט משפט אמת, מפני רכות דעתו. יראת שמים ויראת חטא, כשהם בציורם מתמידים על רוח האדם בצביונם האירופי, הם גורמים את הרכרוך הלבבי שיתפשט יותר מדאי. וצריכין עצה ותחבולה איך להקים דור עובד, מחומש בפרחי התחיה.\n", "summary": "רכות הלב ויראת החטא האירופאיות, הורסות את חוזק הרצון כשהן מתפשטות מעבר למידתן.\n"}, {"id": 1196, "paragraph": "כל מה שלומדים בקדושה, מתעדן על ידו הרצון והשכל ביחד, והאורה האלהית באה ממקור העצמי של הנשמה, וממלאה את כל הוייתה, והחיים הרוחניים מתפשטים על כל קצות המהות, כדרך שמתפשט הדם במרוצתו לכל קצות הגוף. אבל כל לימוד חילוני, מכל מדע בעולם, אינו מחיה כי אם אותו החלק המיוחד שהוא מכוון אליו. וזהו יסוד ההבדל שבין קודש לחול מצד הכמותיות, לבד מההבדל היותר נשגב באין ערוך שמצד האיכותיות.\n", "summary": "המדע מחייה בלימודו רק את החלק שאליו הוא מכוון, ואילו הקדושה, על-ידי לימודה, מתפשטת על כל כוחות הנפש והנשמה.\n"}, {"id": 1197, "paragraph": "הליאות שמרגישים לפעמים על ידי שטף המדע, באה מצד שאין מניחים ריוח של התבוננות בין כל גילוי רוחני, לעכל יפה את ההופעה, בתבונה שכלית מנתחת, ובהתקבלות רצונית מדותית, ומטשטשים בזה את גבולי האורים. כי פרשיות נתנו גם בתורה, לתן ריוח להתבונן בין כל פרשה ופרשה, וקל וחומר להדיוט הלמד מן ההדיוט. והוא הדין לכל לימוד תבוני, הבא מהתגלות הנשמה בהופעותיה. ההפסקה מכשירה את החיים, את המזג, המדות, החפץ והיחש הסביבותי, להסתגל לאותו הטוב ולאותה האמת הרוממה שבההופעה העליונה.\n", "summary": "בכל גילוי רוחני מוכרחים לתת רווח והפסקות, כדי לאפשר את עיכולו, וכדי שלא יטשטשו האורות את הגבולות.\n"}, {"id": 1198, "paragraph": "מתוך שהדור של עקבתא דמשיחא, שהוא דור התחיה, יש לו כשרון גדול להוציא הרבה כח חיים, רצון וסדר ממקורו, הרי הוא טרוד הרבה בהוצאת האורים מעצמיותו, ואינו יכול לפנות לכל האור המנוחל, אשר הורישוהו אבות שבדורות שעברו. עד אשר ירומם את עצמו במעלה כל כך נשגבה, שההוצאה מן מקור עצמו תבא לו בלא טורח, רק כמעין המתגבר מעצמיות הטבעית שלו, ואז יהיה משוחרר מכבלי העצמיות הפרטית שלו, ויפתח לבבו לקראת הקבלה של כל האורות הזורמים אליו מכל הדורות שעברו. \n", "summary": "דור התחייה טרוד בהוצאת אור מעצמיותו, ולכן אינו פנוי לאור הבא בירושה, וכשעצמיותו תנבע מאליה, הוא ישוב למורשתו.\n"}, {"id": 1199, "paragraph": "הרוחניות הבאה מתמצית של ידיעות ורגשות שבאו בצורה מיוחדה, ונתעכלו עיכול רוחני, והן פושטות צורתן ולובשות צורה חדשה, היא מתאחדת הרבה יותר באיחוד גמור עם היסוד הנשמתי, ומעלה את האדם לצורתו העליונה, מאילו היו הדברים באים לכתחילה בצורתם הגמורה. ומתוך כך הולכים השבילים הרוחניים כל כך מסובכים. הלוא הוא אביך קנך הוא עשך ויכוננך, מלמד שעשה הקב\"ה כונניות באדם, שנדרש על הסיבוך האורגני של כלי העיכול הגופניים, שהם מכוונים גם כן להעיכול הנפשי במזון הרוחני המחיה איש ועם.\n", "summary": "הרוחניות בהתעכלה, לובשת צורה חדשה, המתאחדת עם הנשמה בצורה שלמה יותר מאילו נשארה בצורתה המקורית.\n"}, {"id": 1200, "paragraph": "הזכרון והשכחה נבראו שניהם באדם, להכריע את הצביון היחידי על פי המשקל הראוי לקיבוץ רישומיו, באופן שיקבצו יחד כל הרשמים הטובים, הנותנים בקיומם לאדם ערך עליון וקיים, וימחו אותם הרשמים המטשטשים ומעכבים בעד השלמות ההולכה ומתעלה, ובמחייתם ישאירו את התמצית הברורה שלהם, שתצורף אל החסון והטהור שברשמים הנשארים בנחלת הזכרון. התולדה נשארת ברוח האדם בזכרון הכלל, נכתבת על ידי נבואה עליונה, ונבואה מודרגת, על ידי רוח הקודש, ועל ידי רוח החול של ההכרה החיפושית אשר לאדם. והמון רשמים נמחקים, ואינם באים כלל לידי שום הכרה, והמחיקה הזאת היא מאשרת את החיים כמו הכתיבה. ולפעמים יש אשר מהעולם הנשכח יעלו רשמים שלא לפי ההכשרה הציבורית או האישית, ויגרמו בהופעתם טשטושי רוח, עד אשר תבא רוח טהרה ואורה עליונה, להוציא אורות גם מתוך האופל של ארץ נשיה.\n", "summary": "השכחה, באדם ובציבור, מיועדת לרשמים המטשטשים את השלמות, והזיכרון – לרשמים הטובים, ואסור להחליף ביניהם.\n"}, {"id": 1201, "paragraph": "מכלל הנשכחים הם תוהו ובוהו, ודורות אשר קומטו, אשר רק על ידי אורה עליונה, היוצאת מתוך עמקי מאפליה, מוצאה בהם סידור עליון ומקור חיים לזיו של נועם עליון, ההולך ומתגלה בעולם בנוי ומשוכלל, מסודר באור תורה ובאורו של שמו של משיח, הממולא בביסום ריח גן עדן, בפאר כסא כבוד מרום מראשון.\n", "summary": "דורות התוהו הנשכחים, יוצאים מאפלתם לסידור עליון על-ידי התורה ואורו של משיח.\n"}, {"id": 1202, "paragraph": "מה אנו מכירים בזכות אבות, אותו רוח חיים הטוב הספוג באבות, שהם זכו אליו על ידי הסתגלות גדולה של רצון חפשי למוסר ולהוד קודש בפועל ובגבורה, הולך הוא ושורה בבנים גם בלא עמל ויגיעה, כי אם בתור ירושה. אבל עם זה הם צריכים לפתחו ולשכללו, וקל וחומר שהם מוזהרים על רוח זה שלא לטשטשו ולנוולו, שלא להתנכר אליו בארחות החיים ובסדר הרעיון והמחשבה. וכפי אותה ההכרה היפה של היחש האצילי, של הממשיות המצויה אשר לרוח האבות הטובים והגדולים באמתת חיינו, ככה נמלא רוח גבורה, וחיים ישנים חדשים יחדשו עלינו את כחם, להפרות את חיינו, ולמלא אותם בכל יופי, בכל עידון, בכל טוהר וגבורה ובכל קדושה ותפארת.\n", "summary": "זכות אבות היא ירושה של רוח חיים, שהורישו האבות לבנים מבלי שהבנים יעמלו בהם, ועל הבנים לשמרה ולחדשה.\n"}, {"id": 1203, "paragraph": "למה לא נבין את רוח החיים הגדול, המלא בכל היש כולו, בכל הבריאה, המוגבלת ובלתי מוגבלת גם יחד. למה לא ננשא את רעיונינו להביט באור הזוהר הגדול הזה, שאין קץ לעושרו, לאורו ותפארתו, ולמה לא נחוש שעם כל גדלו וחילו הרי הוא מכוון לפי המדה של מה שיש בו צד הגבלה, צד חשבון וצד סתירה, אבל הרי המקור הנאדר בקודש, בכליל שלמות תפארתו, הרי הוא באין ערוך מפואר ונשגב מכל האיתניות ואור הקודש של רוח החיים אשר בעולמים כולם. והאידיאליות המשותפת לכליל תפארת הרוח, הנובע ממקור אלהים חיים להוסיף עז ועצמת אור וחיל ברוח החיים אשר ליצור כולו, מתאחדת עם האידיאליות הנשגבה של רוח החיים אשר במלא כל העולמים. וברוח האצילי אשר לחפץ החפשי של מעולה ומפותח שביצורים, כערכו של האדם בעולמנו, וכל דומיו, שהם יונקים מאותו הזיו והיסוד המאיר ומחיה ביקר תפארת, שם מתאחדת האידיאליות הקבוצה. וצדק ושלום נשקו, וחסד ואמת נפגשו, אמת מארץ תצמח וצדק משמים נשקף. וממאפלי הסתר בא אור בהיר, לשכלולו של עולם ברור, שכולו אומר כבוד.\n", "summary": "האידיאליות האצילית של ההוויה גדולה מהרוח הממלאת ומחייה אותה, ושתיהן מתאחדות.\n"}, {"id": 1204, "paragraph": "כמה נחוצה היא גבורת הבשר לקדושי נשמה. כשרוח החיה שואפת לתפקידים רוחניים עליונים, זהו אות שכבר נתעדן הבשר בעצמו, עד שהוא ממולא בכל טוב וקודש, שהם צבורים ומונחים בקרבו כבאוצר בלוס, מכוסה ומוצנע. וכל אשר יאמץ הבשר, וכל אשר יתחזק ויתאדר, יגדל ויחסן, גופם של צדיקים קדושי לב וטהורי נשמה, ככה ישאב הרוח העליון, ההולך ומופיע עליהם את אור קדשו משמי מעלה, רב חיל, אוצר של דעה, אוצר של תבונה, שארוז ואגוד בבשר, העשיר בתוכן הרבה יותר מכל חכמה רוחנית אשר יעלה על לב אדם לנסחה, מבלעדי המזיגה השמימית של יוצר וצר צורה, אשר מדד ושקל גשם עם רוח. וחמדת גבורה זו, שתתגבר באחרית הימים בלבם של ישראל, ותבא בטהרתה ושיגובה בלבם של צדיקים איתני עולם, היא תכשיר את העולם לספוג אל תוכו את הד קולו של שופר הגאולה, המכין לב לרוחא דמלכא משיחא. ונחה עליו רוח ד', רוח חכמה ובינה, רוח עצה וגבורה, רוח דעת ויראת ד'. ונקרא שמו פלא יועץ אל גבור אבי עד שר שלום.\n", "summary": "גופם של צדיקים עשיר בתוכנו יותר מכל רוחניות, ובהתחזקותו מתחזקת הרוחניות, וההכרה בכך מכשירה את העולם אל הגאולה.\n"}, {"id": 1205, "paragraph": "מקשיב הוא הגוף את צלצלי הנשמה מעל, חש הוא את שפע התעלומה, איך הוא הולך ונוזל, איך הוא מפיץ קרנים מלאי זיו גדול, איך הוא חודר ויורד עד שבא אל החוש המילולי, איך הדיבור דופק, והוא סופג אל תוכו את התמצית העליונה, איך שהחיים הולכים ונשפכים בתוך כל ניב שפתים. הוא מקשיב וחרד, שומע ומתגבר, יודע הוא שעוד רבות עליו לעבוד, עליו להתאמץ ולהתחזק, עליו להרחיב את גבולי האור והקודש, עליו להמלא גודל, אמונה, ענוה, גבורה וחיים, ודבר ד' יודע לו.\n", "summary": "הגוף מקשיב לצלילי הנשמה ולהתגלמותם בדיבור, והוא סופג את תמציתם לתוכו, ומכיר בערך העבודה המביאתו להתוודע לדבר ה'.\n"}, {"id": 1206, "paragraph": "השואף לאורה עליונה, ולבו הומה תמיד לגדולות ונשגבות, לתור בחכמות עליונות ולהתענג בנועם ד', אל יפול לבו בקרבו כלל אם איננו מוכשר לעסקי חול, לריעות חברותית, ואפילו אם הלימוד ההלכותי או ההגיוני המסודר קשה עליו, כי כל זה בא מרוב אורה וקדושה של אור המופיע בנשמתו משורש אצילותה. וישמח ויעז ברב ענוה במתת אלהים אשר נתן לו, וילך בענות צדק על פי דרכו ומסילתו המיוחדה, שהיא אורח צדיקים אשר רק יחידי סגולה בה ידרכו. ומכל מקום ישתף עצמו עם הציבור בכל אשר יוכל, וישים עצמו עבד ועני גם בהיותו חסיד ולבו גבה ונשא בדרכי ד', וטוב שפל רוח את ענוים.\n", "summary": "אם אינו מוכשר לחברותיות וללימוד הלכתי בגלל אצילות נשמתו, עליו לשמוח בכך, ולהשתתף עם הציבור כפי יכולתו.\n"}, {"id": 1207, "paragraph": "רואים אנו שורש התורה כולה, לדעותיה, מעשיה, נטיותיה, השקפותיה, וכל תוצאותיה, כלולה בדם הישראלי, חתום בבשר קודש, אות ברית קודש. ממעין הבשר מתנשא הרוח המלא נגוהות. הנטיה המגולמת וההרגשה המתעדנת נפגשות, והן עולות עד מרומי ההשכלה. הנטיה הציבורית אשר לאומה, מטביעה את הצביון של החיים הרוחניים, וכל האופי של המשטר התורי, על הכלל כולו. והאדם הכללי, והעולם, והיחש הרוחני המלא רזים שיש לעולם עם האדם בכלל, ועם האופי הישראלי בפרט, כולו ארוג ומשוזר בחיי הכמיסה אשר לתורה. מימינו אשדת למו. הטבע הישראלי יעור משנתו, וכגבור מתרונן מיין יראה את הוד גבורתו. וישראל ישוב בארצו אל אלהיו ואל תורתו. בכל חשק צמאון החיים אשר יתגבר וילך אצלו, אשר היה מעוזק בעזקאים רבים מבלי תת מקום התרחבות בכל משך הגולה הארוך, יצא להתפשט ברב חיל, בכח ענקים, ובגאון פנימי מבורר יזריח את ארחות החיים על פני כל התנועה הכוללת אשר לתקומת הלאום על אדמתו.\n", "summary": "שורש התורה ופרטיה חתומים בבשר הישראלי, וממנו מתנשאת הרוח, ועל-ידי נטייתם הציבורית של ישראל היא מתפשטת בעולם.\n"}, {"id": 1208, "paragraph": "כבוד אלהים וכבוד האדם, כבוד העולם וההויה כולה, הכל אחד. הננו מנשאים את רוח האדם עד כדי אותה הרוממות שעל ידה כבר יחוש שיש לו עסק עם כבוד אלהים עליון. רק השפלות, המביאה לידי תרדמה, היא מיאשת את האדם מהטפל בכבוד אלהים. אבל גאון הרוח, המוכרח להיות מבוטא בכל מרום תפקידו, לא יתן לאדם לנוח, לעמוד בודד, לדלות אידיאלים נשאים מתוך מרבץ פריצי חיות. והגודל האנושי ימלא בכל הדרו, עד שיחוש שיש מעמד לאדם כשהוא מכבד את מלך הכבוד, וכבודו כבוד של אמת הוא, כבוד אלהים הוא. כי מכבדי אכבד.\n", "summary": "כבוד האדם מאוחד בשרשו עם כבוד ה', והשפלות המרדימה את האדם מייאשת אותו מלהיטפל בכבוד ה'.\n"}, {"id": 1209, "paragraph": "הרעיון מוכרח להיות ממולא בתמצית של כל ההשקפות כולן, ואז חל רוח הקודש עליו. אם חסר מתמציתו איזה גרעין מכל נטיה שבעולם ומכל מין השקפה, אפילו השפלה שבשפלות, הרי יצירתו פגומה, ואין מהותו משוכללת, ושכינתא לא שריא באתר פגימא. השדים נשתכללו בכל צדדי הרוח, אבל חסרים הם אותו הביסום הגופני שהיו ראויים לו, והרי הם בריות פגומות, שבפנימיותן מונחת תשוקה של איבוד והעברה מן העולם בעד עצמם, וממילא זוהי השקפתם ונטיית חפצם גם לגבי אחרים. ועל כן הם הם מזיקי עלמא, שכיוצא בהם הם נשמותיהם של רשעים מוחלטים, שיסוד העונג נעוץ אצלם באיבוד וחבלה, בכליון שוטף וחרוץ.\n", "summary": "הרעיון צריך לכלול גם את כל הנטיות הגופניות, ושמחת השדים והרשעים הגמורים באיבוד העולם, באה מתשוקתם לאבדון עצמי.\n"}, {"id": 1210, "paragraph": "השירה היא מוכרחת להיות קדושה, אלהית, מלאה חסד ונועם. שירה כפרנית אינה במציאות. הכפירה בעצמה היא הסריסות הגמורה מכל שירה, ואי האפשרות להסתגל להאמת הגדולה מכל חקר פרוזאי. ותיקון העולם תלוי בשיבת השיר והתחדשו. שירו לד' שיר חדש.\n", "summary": "השירה מוכרחת להיות קדושה, ותיקון העולם תלוי בשיבתה, והכפירה היא הסריסות מהשירה וההצטמצמות בחקר פרוזאי.\n"}, {"id": 1211, "paragraph": "ישנם אנשים שתחילה מישבים את הנקודה השכלית שבהם, ואחר כך מאורה מאירה גם כן הנקודה הרצונית שלהם. והעידון והחיל הולך ונמשך אחר כך משתי הנקודות המתאימות על כל שטחי הוייתם, וחודרים בפנימיות מהותם. וישנם כאלה שראשית התחיה שלהם מתחלת מנקודת הרצון שלהם, ומאורה אור השכל הולך ומאיר, ומתאחדות הנקודות הללו בשלחן קו מזו לזו, וזורם הקו ומשתטח, ומתרומם השטח ומתגבש, והוה לטור רב, וממלא כל עלמא.\n", "summary": "ישנם אנשים שמיישבים תחילה את השכל וממנו באים לנקודת הרצון (עומק), וישנם המתחילים מנקודת הרצון אל השכל (רום).\n"}, {"id": 1212, "paragraph": "המינות מבטלת את ישוב העולם, ועם זה המצות המעשיות, מפני שנאת הבריות השקועה בתוכה. ושנאה זו מעוררת מדנים, ואור האהבה האלהית מסתלק, ואינו יכול להתפשט בחיים להחיות את כל ארחות החיים בקדושת התורה והמצוה. ושנאה עמוקה זו, שארס נחש בתוכה, מתלבשת בלבוש אהבה וחסד, ובני אדם נצודים ברשתה, ומתמלאים איבה וחמת רצח, וסופם לגיהינם. עד יערה רוח ממרום, ומציון מכלל יופי אלהים יופיע, לשפט את הר עשו, ולהחזיר המלוכה לבעליה, להכיר את חסד עליון אשר אמר לעולם יבנה, כי לא תוהו בראה לשבת יצרה. ואהבת העולם, החיים והבריות, והמציאות כולה בכל דרגותיה, תמלא רוח ונשמה וחיי עדן, חיי נחת וגיל, חיי שלוה ושמחה, חיי רצון, נדבה ואהבה, מלא עז וכח נערץ, יחלו להגלות בעולם, ברב הוד ובשפעת תפארת. והחיים העשירים יתפצלו לכל ענפיהם, וימלאו פאר לשא ענף ופרי. ד' חפץ למען צדקו יגדיל תורה ויאדיר.\n", "summary": "המינות ביטלה את ישוב העולם והמצוות המעשיות, בהתלבשה בחסד ואהבה חיצוניים, שפנימיותם היא שנאה.\n"}, {"id": 1213, "paragraph": "האדם צריך לעשות חשבון נפשו, אם שואף הוא לאיזה דבר, הלא צריך הדבר להיות באמת נשגב ונעלה, ועצמיותה של השאיפה הבלתי פוסקת מוכיחה היא על שיגובו של הנשאף. ובזה יסיר במנוחה מרוחו את כל סיגי המחשבות הפסולות, כי אך הצדק, היושר, הדעת, האמת, הבריאות והאומץ, העדינות והיופי, וכל אלה בצבעים היותר עשירים ובמניות יותר גדולים וכבירים והגודל הכמותי והאיכותי, עולה למרום הררי אל. צמאה נפשי לאלהים לאל חי.\n", "summary": "עצם היות השאיפה בלתי-פוסקת, מעיד על היותה שאיפה לדבר נשגב ונעלה, ולא לסיגים חיצוניים.\n"}, {"id": 1214, "paragraph": "מעולמים רחוקים באות נשמותינו אלינו, מעולמות קיימים, ומעולמות נחרבים. העבר כולו זורח עלינו, קטנותו היא מגדלת אותנו. משטף דקיק של חיים הוחל אות החיים, והרי הוא עולה ומתרחב, עולה ומתעלה במסלולו, קונה לו תמיד נכסים חדשים, מוסיפם על הראשונים, מתארגנים הם יחד לחטיבה רבת האון וההוד. ורעידת רוממות עוברת על כל היקום, והכל מתרומם, עלז ומתקדש, מכין אוצר חיים לעולמות עתידים, מחדש אותם ומתחדש בהם ומתעלה על ידם, מתגדל בגדולה אצילית, הולך ועולה עד שחקי שחקים, קונה לו עמדה של מהלכים בין העומדים, מתעשר בהמון חושים לאין תכלית, בשפעת צבעים אדירים רוחניים לאין קצב, מאיר כאור החמה, כזוהר הרקיע וככוכבים לעולם ועד.\n", "summary": "מעולמות רחוקים, קיימים וחרבים, זורחות הנשמות, ואור העבר מתרחב ומוסיף חיים בכל העולם.\n"}, {"id": 1215, "paragraph": "הננו נתבעים להעלות את עצמנו, להרבות את גדולתנו, להרחיב את חכמתנו. באור החיים שמתוסף בנו הננו מוסיפים חיים ואור בכל היש, והיש כולו דוחק אותנו להמציא לו עילוייו. צינורות שוטפים חפץ, רצון וחיים, ממלא כל היקום, באים עדנו, מתעלים בעילויינו, שבים כגלי ים בשפעת שטפם, כמשברי אור בשיא חוסן מרוצתם. ואנו כולנו, בעלי החפץ וההכרה, קרואים אנו לפתח את היש כולו, להרחיב את גבול הוייתו. קרואים אנו להאדיר חפצנו, להבהיק הכרתנו, לעזז את יכלתנו. בלי מצרים היא שאיפתנו, ובכל מצר וגבול הננו נותנים ברכות נצחים. עז לנו באלהים סלה. את העולמים כולם אנו מנשאים, משגבים ומפארים, ונותנים פאר לאל חי העולמים.\n", "summary": "עלינו להעלות את עצמנו, ובכך יתפתח היש כולו וירחיב את גבול הווייתו, וכל העולמות יתעלו.\n"}, {"id": 1216, "paragraph": "המחשבות הנובעות מעמק האמונה בטהרתה הפנימית, הן החפשיות באמת, שאין עליהן שום עול של הגבלה, והן הן המתדמות ביותר למקור היצירה האלהית, ואהיה אצלו אמון, והיא מקור כל השמחות והשעשועים האציליים, משחקת לפניו בכל עת ושעשועי את בני אדם.\n", "summary": "המחשבות הבאות מעומק האמונה הנן החופשיות באמת, ומידמות למקור היצירה, שהיא מקור השעשועים.\n"}, {"id": 1217, "paragraph": "קשה מאד לסבול את החברה, את הפגישה של אנשים שרויים בכל מהותם בעולם אחר לגמרי, שהאישיות השקועה במהלכים רוחניים אציליים, בשאיפות מוסריות גבוהות, אין לה מגע שמה. ומכל מקום, סבל זה דוקא הוא מצחצח את האדם ומעלהו. השפעתו הרוחנית של האדם הנעלה על הסביבה, שבאה דוקא עם הפגישה התדירית, מטהרת את הסביבה, מעלה חן של קודש וחופש על כל מי שבא במגעו, והאצילות הזאת של חן קודש זה חוזרת אחר כך בצורה יותר איתנה ופועלת על המשפיע עצמו, והרי הוא נעשה חברותי, מלא אצילות וקדושה, שהיא מדה יותר רוממה מהתוכן המקודש העומד בבדידותו, שהיא גורלו הטבעי של האדם שעסקי הרוח העליונים הם יסוד חייו.\n", "summary": "צער האנשים הרוחניים מחיי החברה מצחצח את נפשם, והשפעתם עליה חוזרת ומעלה אותם למעלה ממעלת הבדידות.\n"}, {"id": 1218, "paragraph": "מגן עדן מקבלים את הטיפין העליונים, המלאים טל של חיים קדושים וטהורים, מסולקים מכל שיקוע חמרי, מכל פחד שוא, מכל רפיון נשמתי. הגבורה והקדושה והתפארת, במסגרת גדולת הדעת.\n", "summary": "מגן עדן מקבלים טל חיים קדושים וטהורים, בלי חומריות ורפיון.\n"}, {"id": 1219, "paragraph": "כשמגיע האיש היחיד, וכן הדור, לאותו המצב שהופעתו הרוחנית כבר קרואה היא לפעולתה, אז אי אפשר לו להיות משביע את צמאונו ההכרחי בכל תוכן מסור ומוגבל, אם לא יהיה אותו התוכן בעצמו מוסר אותו אל תוכן רחב, חפשי, שבו ירגיש את השיגוב הגדול שבשורש נטיית נשמתו, ממקור החיים שלה. ומתוך כך רזי עולם, רזי תורה, סוד ד', הולכים ונתבעים מן הדור. והעקשנות הגורמת למצא בצד הגלוי את כל הסיפוק הרוחני, היא מדלדלת את הכח, מפזרת את הרוחות, ומובילה את התשוקה הסוערת למקום אשר שם תמצא ריקניות ומפח נפש, ובלב נואש תשוב עוד לבקש דרך. ולזאת קרואים הם אמיצי הכח, אלה הלבבות אשר אור ד' הוא כל תוכן חייהם, גם אם נשברו ונוקשו מרוב יאוש, גם אם נתעלפו ממיעוט אמונה בעצמם, גם אם עיפו במלחמתם נגד המון רב ההולך בבטחה אל הרוח אשר עיניו הפקוחות לפי דעתו ישאוהו, לא יחדלו תת מתקם, לא יחדלו להתעודד, ודגל רזי תורה, וחוסן דעת ואמונה ברורה ופנימית, וישועת עולמים לישראל ולאדם, לגויות ולנשמות, לעולם ולעולמים כולם, לגדולים ולקטנים, לזקנים ולצעירים, בידם. ואם אנו מדברים והאילמות תוקפת אותנו, אם אנו מבטאים והמושגים נטבעים בדומיתנו, מפני שאין בנו כח להדריר את הדיבור, לחפש את המילול, לא בשביל כך נבהל ונסוג אחור מחפצנו הקבוע. כבדות הפה לא תעצור כח לעצור את הזרם של החפץ הנשגב, אשר דבר ד' בו יגלה, אשר יאמר דבר לאזר כח נכשלים, לבשר שלום ליריבי עם. בורא ניב שפתים, שלום שלום לרחוק ולקרוב אמר ד' ורפאתיו.\n", "summary": "רזי התורה נתבעים מהדור אשר הוכן אליהם, ומניעתם מביאה לרפיונו, והאִלמות המילולית לא תעצור את גילויים.\n"}, {"id": 1220, "paragraph": "כשימצא האדם בעצמו איזה קיר מבדיל בינו ובין הקישור העצמי להתורה המעשית, בתלמודה וקיומה, צריך הוא לבדוק בעצמו את השורש של חציצה זו, מהיכן באה. כי לפעמים יסודה הוא מצד החמריות הפשוטה המתגברת עליו, אף על פי שהיא מתלבשת בלבושים אידיאליים, מכל מקום תוכנה הפנימי היא גסות של חמריות מנוולת. ולפעמים באה מצד עליה עליונה נשמתית, שזורח עליה אור העתיד, של ימים אשר אין בהם חפץ, אלו ימות המשיח, ועולם הבא, שהוא למעלה מכל חק וגבול, ומכל מעשה ותלמוד השייך לו. אמנם, בשני האופנים הרי חציצה זו מחלה היא, שצריך האדם להתרפא ממנה, אלא שהבדל גדול במהלך הרפואה. הרפואה נגד החמריות, היא נטיה רוחנית והחלשה חמרית, והרפואה נגד התגבורת הרוחנית, היא התחזקות חמרית, ועם זה גם הוספה של הארה רוחנית, עד כדי הזיקוק של התוכנים המעשיים שבתורה המעשית, באופן שיתאימו להציחצוח האידיאלי הזורח בנשמה הגבוהה.\n", "summary": "חיסרון באהבת התורה והמצוות יכול לנבוע מתאוות גשמיות, או מהתעלות של ימות המשיח הבאה טרם זמנה.\n"}, {"id": 1221, "paragraph": "האדם שנשמתו מאירה בקרבו, מוכרח הוא להתבודד הרבה. החברה התדירית של אנשים אחרים, המגושמים על פי רוב נגדו גם ברוחניותם, מעממת את אורה הבהיר של נשמתו העליונה, ומתוך כך פעולתו החשובה מתמעטת. ובמקום ההטבה שהיה יכול להיטיב להחברה על ידי התבודדותו והרחקתו ממנה ברוב הזמנים, שגם אז יש שיחש הרוחני לא יפסק, ונגד פניו יהיה כל הדור כולו, להתפלל בעדם, ולצייר את עילוים, את אוצר הטוב שבהם – יגרום לה נפילה על ידי נפילתו, מפני ההאפלה שהיא מאפילה את רוחניותו בקרבתם המטרדת. וצריך תלמיד חכם שיעשה עצמו כענק זה לצואר, שנראה ואינו נראה.\n", "summary": "ההטבה שצדיק מטיב עם הציבור בהתבודדותו, עדיפה על התחברותו עמם הממעטת את אורו.\n"}, {"id": 1222, "paragraph": "יש סיגוף שכלי שהאדם צריך לפעמים להשתמש בו, לשחרר את מושגיו מהשיעבוד שהשכל האנושי, שהסכלות היא בו יתרה על החכמה, משעבד אותם תדיר. וזהו המקור של ההחשכה שכל עיון מתחשך מצלליו העצמיים. וכשירצה האדם להתגבר על אפילה זו, מתחיל גל של יסורים רוחניים לבא עליו. וכאן הוא מקום הגבורה העליונה, שהאדם מתגבר על יצרו הרוחני, ושובר את כל מחיצות הברזל שבינו ובין אביו שבשמים. האמת והשלום העליון ברום מקורם.\n", "summary": "כל עיון נעשה חשוך מהצל של עצמו, וזהו סיגוף שכלי, הבא לשחרר את האדם משעבודו אל השכל האנושי.\n"}, {"id": 1223, "paragraph": "רחבות הלב שבאה לפעמים להכניס את העולם כולו, כל האנושיות כולה, בכלל החבה המיוחדה המתגלה לישראל, היא צריכה בדיקה. כשההכרה של הקודש המצויין אשר לסגולת ישראל עומדת בצביונה, ומתוך בהירותה מתפשטת החבה והאהבה בעין טובה על כל גוי ואדם יחד, זוהי מדתו של אברהם אבינו, אב המון גויים, ונברכו בך כל משפחות האדמה ובזרעך. אבל יש שיסוד התרחבותה של חבה זו באה מתוך כהות הרגש והאפלת אור הקודש של הכרת הסגולה הישראלית העליונה, ואז היא ארסית, ותוכן פעולתה הוא מלא הירוס נורא, שצריך להתרחק ממנו כמפני שור המועד. ושאיה יוכת שער, לדידי חזי ליה ומנגח כתורא.\n", "summary": "אהבת העמים הבאה מהאפלת אור סגולת ישראל הנה ארסית ומזיקה, והבאה מתוך בהירות הסגולה הנה מידתו של אברהם.\n"}, {"id": 1224, "paragraph": "כשאדם רוצה להשתחרר ממושגיו העצמיים, יש שהוא מטשטש בזה את סגולותיו הרוחניים. כי דוקא על פי אותו הצביון שמיוחד לו על פי טבע נשמתו, יכול הוא להוציא מן הכח אל הפועל את כשרונו, ואם ירצה להשתחרר מעצמיותו, אובד הוא את הבסיס שבנין הרוחני שלו בנוי עליו. ונלקים הם בתאות שחרור זה, הרבה מאותם שחפצים להיות אמנים חפשים. ויש שכונתם רצויה, אבל אין מעשיהם רצויים. וטוב נקלה ועבד לו ממתכבד וחסר לחם.\n", "summary": "האומנות החופשית, המשחררת את האומן ממושגיו העצמיים, מטשטשת את סגולותיו ומאבדת את כשרונותיו.\n"}, {"id": 1225, "paragraph": "ישנם דברים כאלה שהשכל לבדו אי אפשר לו לציירם ולקנותם, כי אם דוקא האדם כולו עם כל כחותיו, כל חושיו ורגשותיו. ולקנינים רוחניים כאלה צריכים דוקא קדושה, ואמונה גדולה, ובאים על ידה לדבקות פנימית בד' אחד.\n", "summary": "הדבקות הפנימית בה' אחד אינה נקנית בשכל, אלא רק בשיתוף כל כוחות הנפש, הנקנים על-ידי אמונה וקדושה.\n"}, {"id": 1226, "paragraph": "לפעמים בא הדמיון בתחלה לצייר את ציוריו בכל תכנית הבנין האצילי, ברב הדר, והשכל בא אחר כך ומראה את האמת הגדולה אשר בדמיון המתאר את גנזכיו. ולפעמים המהלך להיפך, השכל בא, חוקר ודורש, ומעמיד משפטים, הליכות, מסקנות מעשיות ולימודיות, ארחות חיים ודרכי יושר, ובא הדמיון אחר כך להלביש כל האמת ופרטיה הרבים בלבוש נאה, משובץ כל יופי וחן. והוא מכוין אל האמת, כל זמן שתכונתו של הדמיון מתעלה בשאיפתה להתאחד עם המושג השכלי, בלא שום חציצה מפסקת.\n", "summary": "לפעמים באים מהדר הדמיון אל אמיתת השכל, ולפעמים להפך, ובלבד ששאיפת תהיה להתאחד עם השכל.\n"}, {"id": 1227, "paragraph": "החסד הגמור הוא האידיאל של העתיד. העולם הולך הוא ומתעלה לכך. הולכות הנשמות ומזדככות, הולכים העולמים ומתבסמים, הולכים כל הכחות והנטיות שרוח שפל וחמרי מעורב בהם ומתאצלים, נקבעים בצורה רוחנית טהורה, וכל חדות חיים עתיד להיות מקודש קודש קדשים. העולם ומלואו, כרוחני כחמרי, כולו יאוחד בחסד עליון, שהגבורה תתמכהו תמיד, וכל היצור בשורש צביונו יהיה אחוז משני אלה הכחות, הימין והשמאל, החסד והגבורה, שבהשפעתם ההדית הכל הוא חסד. עולם חסד יבנה.\n", "summary": "העולם הולך ומתעלה, ומתאחד בחסד עליון שהגבורה תומכת בו, ומשניהם יתעלה העולם ויתמלא חסד.\n"}, {"id": 1228, "paragraph": "רוח הקודש של הנבואה, ביחוד של האספקלריא המאירה, שהיא נבואת התורה, נבואתו של אדון הנביאים, הוא משונה בצביונו מאותו רוח הקודש של תורה שבעל פה, בין אותו רוח הקודש שיוצר את ההלכות ההולכות ומתחדשות מעצמותה של תורה, בין אותו רוח הקודש הכללי, שעל פיו נאמרו ההלכות שלמשה מסיני, שהן אבני הפינה של תורה שבעל פה. רוח הנבואה הוא מלא תפארת אידיאלית, ורוח ההלכותי מלא גבורה מלכותית, מעשית. תיקון העולם הוא דוקא כשמתיחדים שני הרוחות יחד, והם משפיעים ומושפעים זה מזה. והסגנון הדיבורי מוכרח הוא להיות אצל כל אחד על פי נשמתו המיוחדה, ולהתפעל מרוח חבירו גם כן, על פי המיזוג וההתאחדות הראויה להוציא כלי למעשהו, כלול בהדר תפארת, בגויה מעשית מחוטבה, מתהלכת עם הבריות, מוארה בנשמה אידיאלית, מרקיעה לשחקים.\n", "summary": "תיקון העולם בא מהתאחדות התפארת שבתורה שבכתב, והגבורה המלכותית שבתורה שבעל-פה, ומהשפעתן ההדדית.\n"}, {"id": 1229, "paragraph": "הידיעה האלהית תופסת את מקומה באדם ובעולם, לפי הערך של התרבות החלקים הרוחניים בציור. כל מה שהמוסר מתגדל ומתברר, כל מה שההכרה העולמית, מן הפרטים הרבים עד הכללים העליונים, הולכת ומתגדלת, כל מה שהכשרון לצייר את המושגים הרוחניים והסיגול לחוש בנועמם מתרחב יותר, ככה מתחוורת הידיעה האלהית, ומתיצרת בתור אמונה גדולה וכבירה, שמשפעת מתוכה אוצר גדול של דבקות עליונה, של אהבה עזה, מלאה אש שלהבתיה, ויראה עדינה רבת הכח, ממולאה אור וחיים גדולים. התורה, המקור האלהי לעיון ולמעשה, היא עומדת בראש, אבל השלמתה של תורה קשורה היא עם כל הרחבת לב, עם כל האדרת רגש, ועם כל פירוט רעיון וברירתו, עד שכל הכשרון הכללי והפרטי וכל סעיפיו הרבים הם הם ענפי תורה, והם הם מקיימי תורה ומרחיביה באדם ובעולם.\n", "summary": "ככל שמתרבים החלקים הרוחניים בציור, במוסר ובהכרה, ובייחוד בהשלמתה של תורה, מתחוורת האמונה ודבקותה.\n"}, {"id": 1230, "paragraph": "ברוח מתגלים תוכנים עליונים בגילוי הפתעי, בלא סדר סיסתמתי, ובלא התגלות סיבתית, ואחר כך באה התבונה ומבררת, מסדרת את ענפי הידיעות למיניהם, חוקרת את הדברים בקישורי סיבותיהם. וחכם עדיף מנביא, חותמת היא החכמה את הנבואה, גוליירין מתגרים וגבורים מנצחים.\n", "summary": "התכנים הרוחניים מתגלים תחילה בהפתעה, והתבונה מסדרת אותם, ולכן חכם עדיף מנביא.\n"}, {"id": 1231, "paragraph": "מזהירה היא נשמת העולם, מלאה הוד ויפעה היא, מלאה חיים, גנזי נשמות, אוצרות רוח הקודש, מעיני גבורה, גדולה ותפארת. הנני מתנשא בגאון למרום נשמת העולמים, חי העולמים. מה נהדר המחזה, באו התענגו, באו רוו נחת, התעדנו בעדנים, טעמו וראו כי טוב ד'. למה תשקלו כסף בלא לחם ויגיעכם בלא לשבעה, שמעו שמוע אלי ואכלו טוב, ותתענג בדשן נפשכם.\n", "summary": "מזהירה היא נשמת העולם, והננו מתנשאים בגאון למרום נשמתה ומתענגים על ה'.\n"}, {"id": 1232, "paragraph": "הדבקות הרצונית והמדעית, הדמיונית והמעשית, כשהם מתארגנים ביחד, הם פותחים את צינורות החיים של טללי הרצון אשר לחיים העדינים, חיי האמת, שאין קצה לעושר כבודם ולזיו מתקם, אשר צדיקים הרואים עולמם בחייהם יודעים ומרגישים קצת ערכם. ומה מאד קרואים אנו להיטיב לעצמנו ולכל העולם, לישר דרך ד', לפנות כל מכשול מאור התענוג העליון, מחיים האמיתים של הדבקות האלהית האמיתית, שהיא, רק היא, מקור ההצלחה, ומגמת החיים וההויה כולה. מה אומללים הם הולכי חשכים. מה עלובים הם אותם שאין להם אלהי אמת, במדעם וברצונם, בדמיונם ובמעשיהם, ומה מאושרים הם המתהלכים לפני ד', השמחים באור זיוו, בשמו יגילון כל היום ובצדקתו ירומון. הלב מתכווץ מרוב צער על האפלה האיומה, שבני אדם יושבי חושך נתונים בה. היושר הפנימי דוחק את הנשמה להאיר את אבוקת חיי האמת, להרים נס לרבים. ישראל אוצר החיים הוא בעולם. בהוייתו ממוזגת היא הדעת את ד' אלהי אמת, בתחייתו יחיה את העולם, יסיר את המסכה הנסוכה על כל הגויים, יגרש את האפלה של הכפירה, שהיא המות המכוער לעולם כולו, המתהלך כקטב. יקום ישראל על רגליו, יתרומם בגבורה בארץ חמדתו, יביע את אמרת נבואתו ממקור חיי נשמתו, יקיץ לתחיה את גרעיני החיים האלהיים הנרדמים בלב כל אדם וכל חי, וכל הנשמה תהלל יה הללויה.\n", "summary": "כשהדבקות הרצונית, המדעית, הדמיונית והמעשית – מאוחדות, נפתחים צינורות התענוג העליון, וישראל עתידים להאירם לעולם.\n"}, {"id": 1233, "paragraph": "הכרת ערכה של התפילה בתוך רגשי הלב הפנימיים, גם זו תפילה גדולה היא. אבל הולכת היא האורה ומתגדלת בעולם ובנשמה, כשהתענוגים המלאים אור חיים של קודש וטוהר, הולכים ומתגברים בגליהם על ידי התפילה האמיתית, מלאת דעת ותבונה, מלאת חיים ועונג, מלאת שמחה וגאון תפארת, כלולה בענות צדק ויושר. \n", "summary": "גם לתפילה הרגשית יש ערך, אך התפילה העליונה כוללת את כל כוחות הנפש, וממלאת בעונגהּ את הנשמה ואת העולם.\n"}, {"id": 1234, "paragraph": "האמונה האלהית הגדולה אשר בלב ישראל, אין לה ערך ולא דוגמא ולא משל. ואפילו האפיקורסות הישראלית היא מלאה אמונה וקדושה הרבה יותר מכל האמונות של כל הגויים כולם. ואף על פי שהיא מבטאת דברים של קלות ראש ושל כפירה, בתוכיות הנשמה יש אור אלהים של דבקות ושל צמאון לאלהים חיים, אל אלהי ישראל, עד לכדי מסירות נפש. וירח את ריח בגדיו, אל תקרא בגדיו אלא בוגדיו, כגון יקום איש צרורות ויוסי משיתא, שהראו את הצפון בלבבם במסירות נפש נפלאה. ומה שנהיה בסוף היה גם כן בתחילה, אלא שכסתה אותו הזוהמא החיצונה, שבאה מהשפעתה המסואבה של הגויים אשר לא ידעו את ד' ובשמו לא קראו, אשר אכל את יעקב ואת נוהו השמו. לא כאלה חלק יעקב, כי יוצר הכל הוא, וישראל שבט נחלתו, ד' צבאות שמו.\n", "summary": "אמונת ישראל, ואפילו האפיקורסות שבה, גדולה בפנימיותה מאמונת הגויים.\n"}, {"id": 1235, "paragraph": "כשמשתלהבת האהבה האלהית בתענוגיה, אין להתבהל ולהתפחד משום חשבון, ומצוה להיות מלא עז דקדושה, ולהתענג על ד' בכל מלא רוחב לב ונשמה, ולפצח פה בשירי זמרה, בנגינות תפארה, לשאוב מים חיים ממעיני הישועה. בעת רצון עניתיך, וביום ישועה אזרתיך.\n", "summary": "כששלהבת אהבת ה' בוערת, אין להיבהל משום חשבון, וצריך להתענג על ה' בכל עוז ולפצוח בשירי זמרה.\n"}, {"id": 1236, "paragraph": "מצוה לטעום בפה מלא מתענוג מתיקות זיו הקדושה הרעננה של ארץ ישראל. למען תינקו ושבעתם משוד תנחומיה, למען תמוצו והתענגתם מזיז כבודה. וצריכים להודיע לכל העולם כולו, לעלובי הגלות האפלה, כי הצינור של החיים המלאים שפע אור ונעימות קדושה של ארץ חמדתנו החל להפתח, הנצנים נראו בארץ, עת הזמיר הגיע וקול התור נשמע בארצנו. ארץ נעימה דורשת היא את בניה, פושטת היא את זרועותיה אליהם באהבה, על כל פשעים היא מכסה באהבתה. שובו שובו בנים גולים, בנים נדחים, לחיק אמכם, שובו וזכרו אל חיים מחוללכם, זכרו נעימות מתיקות עז אהבתו, אשר בבית אמנו וחדר הורתנו, הנה הוא מיחל לגלותה לנו. ואם ראשית הגילוי רק קוי אור דקים אנו רואים, במהרה תפרץ האורה, מלא רוחב ארצנו עמנו אל.\n", "summary": "מצווה להתענג מקדושת ארץ ישראל, ולהודיע ליושבי הגלות שצינורות השפע של הארץ נפתחו לקראת בניה השבים מהגולה.\n"}, {"id": 1237, "paragraph": "הגויים טמאו את היהדות הגלויה במגעם, נגעו בשמנים הקדושים ושקצו אותם, אבני מזבח הקודש נתפגלו. בקדושתם נשארו פנימיות הסודות, שהם עלומים וחתומים ממגע זר, ודוקא הפנימיות היותר נשמתית, כי המבטאים אשר לסודות כבר באו פריצים וחללום. ופנימיות זו, שהיא נשמת הנשמה העליונה, קבועה היא בנשמה הסגולית אשר לישראל, ואינה זזה ממנה כל זמן שהקישור לכללות האומה ולצביונה חי בקרבו, כל זמן שהוא חפץ בכלל באושר והצלחת האומה הישראלית, אף על פי שאינו יודע לקרא בשם ולפרש את צפונותיו. ואפילו אם הוא טועה במעשיו ודעותיו, תוכו קודש קדשים הוא.\n", "summary": "הגויים טמאו את היהדות רק בחיצוניותה ולא בפנימיותה, והמתקשר באומה, אף שאינו מודע לקדושתה, מתקשר בקודש הקודשים.\n"}, {"id": 1238, "paragraph": "קודם שיבא העולם החדש, שיהיה לו מגע באותו האור העליון שיהיה שייך לומר בו פנים של מצות בטלות לעתיד לבא, יתגלו המצות בהוד סגולתם, בכל הודם ונועמם הפנימי, בתפארת החיים הממשיים שבהם, וכל העולם כולו ישתומם למראה גדלם ויפעת כבודם, וכל ישראל יתדבקו באהבתם בכל לב, בעצמיות הטבע האלהי שבהם, ומרוב אהבה וחשק יתקשרו בקדושת כל המצות כולם, ורזיהם בפועל ובמעשה יגלו אליהם מרוב שמחת גילם בעשייתם, ומאוירא דארץ ישראל המחכים יופיע אור קודש כליל חכמה על כל הנשמות בפרטיות ובכלליות, להתענג על יקר תפארת דעת האמת שבחיי נועם וקודש של סגולת המצות. ואם הקדושה תמלא בשפעתה בעולם עד כדי המדה של התעלות קודש המביאה לבטלותן של מצות, יהיה זה דוקא אחרי תקופה ארוכה מלאה אהבה וחשק, מלאה אמונה קדושה, ודבקות אצילית אלהית טבעית. ונתתי תורתי בלבם ועל לוח לבם אכתבנה. ואז, כשתוקף הקודש ימלא, וכל חזיון יגלה, אין לנו שום הבדל באיזה צורה יהיה המעמד המרומם, אם בצורה שהמעשיות תובעת בו את תפקידה, ומניחה מקום לרישומה, כמאן דאמר אין מצות בטלות לעתיד לבא, או בצורה שהמעשה כולו בכל סגולתו בלוע יהיה בהדרת יפעת תשוקת הרגשת הנועם האלהי העליון בשפעת קדשו ותמימות חמדתו, וזהו כמאן דאמר מצות בטלות לעתיד לבא. אבל לעולם לא יבא מעמד עליון זה, כי אם אחרי שיוקדם לו מעמד של תחיה תורנית מצותית שלמה בכל הוד יפיה, בתשובה מאהבה, המקפת את כל האומה כולה, ופועלת גם כן על כל העולם, עד כדי השפעה על גרים גרורים. ונלוו גויים רבים אל ד' והיו לי לעם, וידעת כי ד' צבאות שלחני אליך. ונחל ד' את יהודה חלקו על אדמת הקודש, ובחר עוד בירושלים. הס כל בשר מלפני ד', כי נעור ממקום קדשו.\n", "summary": "גם למאן דאמר: \"מצוות בטלות לעתיד לבוא\", תקדם לכך תקופה שבו תתגלינה המצוות בהוד סגולתן ובתפארת החיים שבהן.\n"}, {"id": 1239, "paragraph": "אל יחשוב אדם שאפשר לחיות חיים רוחניים בלא אור התורה. כשם שאי אפשר לחיות בלא אור ואויר, בלא מזון ומשתה, עוד יותר ויותר מזה אי אפשר לחיות בלא חיות התורה. ואם רואים אנו בני אדם רחוקים מן התורה, וחיים, באמת מדת רוחניותם היא רק לפי אותו הערך שהם קשורים אל התורה, או אל אותם שהם חיים חיי התורה, או שיש בהם בסתר נשמתם איזה אוצר של ירושה מהשפעת חיי התורה שאבותיהם זכו להם בדורות קדומים. ותלמידי חכמים העומדים בסוד ד', דינם עם רזי תורה, כדין כל העם עם כלל התורה. הם מוכרחים לקבל חייהם היסודיים על ידי שפעת סתרי תורה.\n", "summary": "אור התורה נחוץ לקיום חיי האדם עוד יותר ממזונו, ובעלי הסוד אינם יכולים להסתפק בכך, וחייהם תלויים בשפע סתרי תורה.\n"}, {"id": 1240, "paragraph": "יצייר לו כל אחד באמת ובתמים מה שנשמתו מראה לו, יוציא את תנובתו הרוחנית מן הכח אל הפועל בלא שפתי רמיה, ומניצוצות כאלה אבוקות אור יתקבצו, ויאירו את כל העולם מכבודם, מחלקי אמת פנימית כאלה, האמת הגדולה תופיע.\n", "summary": "ציורי הנשמה של כל אחד, הם ניצוצות המתלכדים יחד לאבוקה להאיר את העולם.\n"}, {"id": 1241, "paragraph": "כל פעם שהלב דופק דפיקה רוחנית באמת, כל פעם שרעיון חדש ואצילי נולד, הרינו מקשיבים קול מלאך ד' דופק, נוקש על דלתי נשמתנו, מבקש שנפתח לו את פתחנו למען יופיע אלינו בכליל הדרו. וכל מה שנפגשהו ברוח יותר משוחררה, בלב יותר טהור, ברגש יותר איתן ונערץ, בחשק יותר פנימי ורציני לאהבת היותר נשגב, היותר מכובד ומרומם, ככה המון נשמות מאוצלות אלינו יופיעו, ויזריחו בנגהם את חשכתנו. ומשאנו ומתננו עם העולם הרוחני האוביקטיבי ילך הלוך והתגדל, והיחושים ילכו ויתחזקו, ההרגל יפעל עלינו לישב דעתנו במנוחה ובצלילות הדעת, וכשרון ההופעה, השריד מגדולת הוד הנבואה, יחל לפעם אותנו, ויביא לנו בכנפיו מרפא. בטוחים נהיה מכל הזיה, מכל רשעה, מכל שקר, שאפשר להדמיון להעליב אותנו בהם, אם נחזיק בחזקה בעץ החיים של תורת אבות, בנועם מוסרה, במצותיה ופקודיה בכל ארחות החיים, ביחושנו הנאמן לאדם הכללי, למשפחה ולאומה, לחיים ולכל משאלותיהם. ועם זה אין אנו צריכים כלל להיות כבולים בכבלים החברותיים, שהם מחנקים את הרוח העליונה החפשית, שהם מחללים את הקודש הבא מעולם העליון, מעלמא דחירו, אשר שם דרור נתן לשרעפים, חירות מוחלטה לשאיפה, חופש גמור לנטיית הרצון וליצירה. וכגודל החופש כן תגדל הקדושה, כה יתרוממו החיים. ואני בד' אעלוזה, אגילה באלהי ישעי.\n", "summary": "כשנולד רעיון חדש אצילי, זוהי דפיקת לב של מלאך ה', וככל שנקבלה בחֵירות פנימית, תגדל ההופעה וכשרונה בקרבנו.\n"}, {"id": 1242, "paragraph": "יצייר בנו רוחנו את יצירותיו. מכירים אנו את המלאך מלא החיים, היושב על האבנים, יוצר ומחולל את יצוריו. ממרומי מעלה מועף ביעף הוא, מתקרב אלינו, מתגלה בנשמתנו. הנה הוא בא, ואנו ברב שלום וחבה נקדמהו. והוא מכיר את חבתנו, בצורה יותר עדינה, יותר טהורה, יותר חיה ואיתנה, ממה שאנו, סגורי החומר, מכירים אותה. גמרנו את היצירה, או נפסקה אצלנו באמצע, התעיף עיניך בו ואיננו. עף לו הכרוב, למרומים עלה, ונפשנו נדהמה. עוסקים אנחנו בתורה וחכמה, במעשים טובים ובמדות טובות, לקשר את מלאכי הקודש שלנו אלינו. לאמץ את כחנו באימוץ גבורת אל חונן, המופיע לנו באורו וישעו. מתחלפים בנו המצבים, גבורה ורפיון נפגשו, אהבה ובחילה מתערבים זה בזה, בטחון ופחד משמשים יחד, אור וחושך בערבוביה. כל זה בא ממיעוט זיקוקנו. נרומם יותר, התשובה תגדל ותתעלה ברעם גבורתה, הרצון יתעלה בעילוי קדשו. מתרוממים אנו על הבשר וזוהמותיו, מתעלים אנו על השקר והחונף של הסביבה, באמת אל אמת אנו מתדבקים, והאור מתגבר, והחיים מתעלים.\n", "summary": "כשהרוח יוצרת, מתגלה בנשמה המלאך היוצר, וכשהיצירה נפסקת מסתלק המלאך, ועל-ידי התורה והעבודה שבים ומתקשרים אליו.\n"}, {"id": 1243, "paragraph": "לא נעקור את היסוד הגס של יראת העונש מקרב הגות רוחנו. אף על פי שרק בתחתיתה היותר שפלה של שדרת הרוח הוא יושב, וצריך הוא רק שם לקחת את מקומו, אבל שמרים הללו מאמצים הם את הכח של היין המעולה בהיותם שוכנים בתחתיתו. הננו מתדמים לשכלול היצירה. הצרות והרעות שבעולם, הפורעניות והעלבונות, עם כל מה שאנו לוחמים נגדם, עם כל מה שאנחנו כואבים על ידם, הנה הנם מלח העולם. ומחשבות וציורים הללו, שמיסוד יראת העונש, בהיותם מוגדרים בגדריהם, ממוזגים ומשוערים, הנם מרימים את אור האצילות שבנשמה, מישבים את החיים, וממלאים אותנו תוכן רציני, הראוי להיות ליסוד נכון בבנין החברה היותר מאושרה. על גבי נקודה גסה זו הולכים ונבנים בנינים רמים לתלפיות, הגיונות ושאיפות רוממות, מרהיבי עין בקרני הודם. זהירות פנימית שוה עם טבע היראה מכל אסון והזהירות הטבעית ממנו. זהו היסוד הנלוה אל כל אימוצי החיים, והוא הגורם, בקורטוב המעורב שלו, דמשתכח כי קורטיתא בכורא, לחבב את החיים כולם, לעשותם רעננים ומאושרים. העוקר את הציור התחתיתי הזה, מסרס הוא את החיים, ונוטל מהם את האפשרות של שגשוגם, ומרפה את ידיה של הנשמה, ורישום המום מוכרח להיות ניכר בכל תנועה טבעית ושכלית. ראשית חכמה יראת ד', ויראת ד' מקור חיים היא, למען סור משאול מטה. צוף דבש אמרי נועם, מתוק לנפש ומרפא לעצם.\n", "summary": "כשם שהצרות הן מלח העולם, כך יראת העונש היא הבסיס שעליו נבנים בנייני פאר רוחניים.\n"}, {"id": 1244, "paragraph": "הצדיקים שהם רחוקים מן החטא, אינם יכולים לצייר את עומק הגנות של החטא כמו הבינונים שהם קרובים אליו, וצריכים הם ממנו שמירה מעולה. אמנם ריחוק זה של החטא אשר לצדיקים, המביא להם מיעוט הכרה ברוח המזוהם של החוטא, גורם להם גם כן תכונה של נטיה כלפי חסד, וחפץ של סליחה, וחפץ זה מועיל לאמץ את לב נואשים, ולפתוח שערי תשובה.\n", "summary": "הצדיקים הגדולים צריכים שמירה יתירה מן החטא, מפני שאינם מכירים בעומק גנותו, ולכן הם יכולים לדון את העולם לכף זכות.\n"}, {"id": 1245, "paragraph": "ההכרה הגדולה במגמה האלהית אשר לתורה, ולנבואה, ולרוח הקודש בכלל, מביאה את המחשבה לסקירת האחדות שלהם. ונמצא שהנביאים והכתובים כלולים בתורה, והתורה עומדת כלולה ומאוחדת בקדושתה העליונה, בקול אלהים חיים, שכל אשר נשמתו חיה מקשיב הוא ושומע את הקול הגדול הזה, ההולך ובוקע בכל התורה כולה. וכנסת ישראל לכל דורותיה מכירה היא את היסוד הגדול הזה של אחדותה של תורה, ומתדבקת היא בו בכל לבבה ובכל נפשה. יודעת היא שתורת ד' תמימה היא, יודעת שתמצית נשמתה המאוחדת נובעת היא מאור המאוחד אשר לתורת אמת זו, שאור ד' אחד מופיע בה בבליטה מחוורת, באש שחורה על גבי אש לבנה, והיא שמה כל מעינה במקור חייה זה, בטוחה היא שהוא לה מגדל עז, יודעת היא שכל התורה כולה היא רק שם אחד של הקב\"ה, שם אחד, הגה אחד, אומר אחד, שאין עוד, שהכל בו כלול.\n", "summary": "הנביאים והכתובים כלולים בתורה, הכלולה בשם \"אחד\", וכנסת ישראל ששורשה בתורה, יודעת זאת ומידבקת בתורה ובשורשה.\n"}, {"id": 1246, "paragraph": "היצירה האלהית המתגלה בעולם, שכחה מלא עולמים מופיע על היצורים כולם, ושואף להשלמות היותר עליונה, מתוך כך הרי הוא מבלה את מעשי ידיו, יוצר יצורים ומוציא את צורתם השלמה לפועל, והצורה מתאזרת בגבורה, ומתגברת לצור יצירה יותר נשגבה, יותר מפוארה, יותר עדינה ומשוגבת, והיא מוחקת את התגלמות הצורה הבלתי נשלמה, ועושה את דרכה בהופעה של חיים יותר שלמים, של מציאות יותר מתוקנת. בחיים הלאומיים המתגלים בעולם, שהנשמה ההיסתורית מתגלה בהם, אור אלהים זה אש אוכלה הוא לעמים כולם שהם חולפים ועוברים, צורתם מתמחקת, כדי ליצור יצירה לאומית יותר שלמה. רק בישראל באה התכונה הלאומית למקום מנוחתה, והשכינה נחה בציון, ואש ד' האחוז בה מחיה אותה ומעמידה, הוה לה לאור מאיר ומחמם, ולא שורף ומכלה. ואתם הדבקים בד' אלהיכם חיים כולכם היום.\n", "summary": "היצירה האלוהית מחריבה מציאות חסרה (לאומיות הגויים) כדי להחליפה בשלמה, ואילו לאומיות ישראל כבר הגיעה לשלמותה.\n"}, {"id": 1247, "paragraph": "האהבה הגדולה שאנחנו אוהבים את אומתנו, לא תסמא את עינינו מלבקר את כל מומיה, אבל הננו מוצאים את עצמיותה, גם אחרי הבקורת היותר חפשית, נקיה מכל מום. כולך יפה רעיתי ומום אין בך.\n", "summary": "אהבת אומתנו אינה מונעת מאתנו לבקרה, אך גם אחרי הביקורת נקיים הם מכל מום.\n"}, {"id": 1248, "paragraph": "בכל אחד ואחד מישראל, מגדול ועד קטן, אור אלהים חיים ביפעת קודש בוער ומאיר. וכל הסותר לועו של ישראל כאילו סותר לועו של שכינה, שנאמר מוקש אדם ילע קודש. הדמיון הרואה בהופעתו של כל אחד מישראל הופעה אלהית משוכללת, הוא תולדתו של הניצוץ הנבואי, שהוא נמצא רק בשביל ישראל.\n", "summary": "הדמיון הרואה בכל אחד מישראל הופעה אלוהית, הוא תולדת הניצוץ הנבואי, ולכן הסותר לועו של ישראל כסותר לוע השכינה.\n"}, {"id": 1249, "paragraph": "ההבדל שבין הנשמה הישראלית, עצמיותה, מאוייה הפנימיים, שאיפתה, תכונתה ועמדתה, ובין נשמת הגויים כולם, לכל דרגותיהם, הוא יותר גדול ויותר עמוק מההבדל שבין נפש האדם ונפש הבהמה, שבין האחרונים רק הבדל כמותי נמצא, אבל בין הראשונים שורר הבדל עצמי איכותי.\n", "summary": "ההבדל בין נשמת ישראל לנשמת העמים גדול מההבדל בין נפש האדם לנפש הבהמה, שכן הוא איכותי ולא כמותי.\n"}, {"id": 1250, "paragraph": "אותה השקפת עולם שתהיה גלויה לכל לעתיד לבא, כשיתחדש העולם ויצא מארורו, כשישתחרר בחירות שלמה שאין בו שום דופי, היא באמת השקפת העולם הישראלית גם עכשיו. ומתוך שהיא קדומה בזמן, אין העולם מסוגל לה, לפיכך היא מתקיימת רק בכח הגדול של האמונה השלמה, שמתגלה בדבר נשגב גם בלא ידיעה ברורה, רק בחוש רוחני סמוי מן העין ודק מאד מכירים בו הלבבות. וההמון הגדול, שחושו הטבעי הוא בקרבו איתן, מקושר הוא באמונת אומן, וחי בה חיים עצמיים כבירים. ונבוני לב הולכים סחור סחור, וטועמים בכל עת ובכל שעה נטיפות קטנות מאותו המתק הגדול של הנועם העליון אשר לאור עולם שלעתיד, והוא הוא נועם ד' המתבקש בכל שכלול של קדושה, מיסוד תפילתו של משה בשכלול המשכן, ויהי נועם ד' אלהינו עלינו, ומעשה ידינו כוננה עלינו, ומעשה ידינו כוננהו.\n", "summary": "השקפת העולם השלמה שבעתיד, הנה פיתוח של אמונת ישראל שבהווה, שההמון באמונתו הטבעית, ונבוני הלב, טועמים ממנה.\n"}, {"id": 1251, "paragraph": "הפנימיות העצמותית של הנשמה ההוגה, החיה את החיים הרוחניים האמיתיים, היא צריכה חירות מוחלטה, פנימית. וחירותה, שהיא חייה, באה לה מתוך מחשבתה המקורית, שזהו הזיק הפנימי שלה, המתלבה והולך על ידי רוח ד' המלבה אותו. ורוח ד' הוא הלימוד והרעיון, אבל הזיק העצמי הוא יסוד הרעיון והמחשבה, ואם לא יותן לזיק העצמי מקום להופיע באורו, אז כל מה שבא לו מן החוץ לא יועיל. הזיק מוכרח להשתמר בטהרתו, והמחשבה הפנימית, בעומק האמת שלה, בגדלה ושיגובה, מוכרחת היא להתעורר. לא יכבה זיק קודש זה עבור שום תלמוד ושום מעשה. היחוד הפנימי של הנשמה בתוכיות עצמה, זהו הגודל העליון של זרע האור האלהי, אור זרוע לצדיק, אשר ממנו יציץ ופרח פרי עץ חיים.\n", "summary": "חירות הנשמה ההוגה באה מִזיקהּ הפנימי, המתלבה מאור התורה הבאה מבחוץ – כל זמן שהיא נותנת לו מקום.\n"}, {"id": 1252, "paragraph": "הידיעה היא דבקות רוחנית. וכשם שהאדם צריך להשמר מדיבוק של מחלה הבאה על ידי כל מגע בעולם, כן צריך להזהר מדיבוקי המחלות הרוחניות, שאפשרות להן לבא על ידי הידיעה הרעה, וצריך להיות עוצם עיניו מראות ברע. רק מיעוט ההכרה בערכה של הידיעה, ובסוד ההכרה, תוכל להניא את לב האדם לחפוץ לדעת את הרע. אבל אחרי אשר יעמוד האדם על בירורה של איכות הידיעה, ויכיר שכל מדע הרי הוא מובלע בעצמיותו ביודע, מניח בו את חותמו ונותן לו את מהותו, אז יחדל מחשקו לדעת את הרע, כשם שלא ירצה לאכול את כל דבר שמות בו, אף על פי שמופלא ממנו טעמו, ואף על פי שיכול להיות ריחו מבוסם ומראהו נאה. ומדה זו נוהגת בכל אדם, זולת מה שברוב זהירות, יחידי סגולה רצים באור קדשם דרך האויר של הידיעה אשר לתוכן הרע, בצורת ידיעה כזאת שאין בה משום התדבקות, ועולה בידם, אחרי הזהירות, הציור הנדרש להשלמת הדעת בכללותה. וגם בזה צריך רחמים רבים וזכיות גדולים, ורבים נוקשו ונכשלו. וטוב לפני האלהים ימלט ממנה. \n", "summary": "ידיעת הרע מדביקה את היודע ברעתה, ורק יחידי סגולה מוציאים ממנה טוב, בזהירות רבה.\n"}, {"id": 1253, "paragraph": "בטבע האדם, הדעת והרצון מחוברים הם. למקום שדעתו של אדם מגיע, שם נוטה גם רצונו. כח גדול צריך האדם עד שיעלה בידו להפריד את הדעת מהרצון. וכשההכרח גורם להכיר איזה דבר שיסוד הרע תקיף בו, אז צריך האדם להזדיין באומנות של נתוח זה, שרק בחוש ההכרה ישתמש, ולא בשום נטיה וערוב של רצון. ההכרה היא הנגיעה של עץ הדעת, והאכילה היא הרצון, כלומר חיבור הרצון עם ההכרה. אי אפשר לאשה שתוציא אל הפועל הכרה מנותחת, חפשית מרצון, ומתוך הכרה באה היא לידי רצון. והרצון של הרע, כיון שנכנס בנפש, הרי הוא מפעפע כארס נחש, ואין מנוס ממנו, עד אשר יזוקק העולם, ואת רוח הטומאה אעביר מן הארץ. ומדה זו בגדלה, הרי היא משתרעת גם במדת הכרה ורצון שבעולם הכללי, שהוא אדם גדול באמת.\n", "summary": "כשההכרה והרצון מעורבים זה בזה, הכרת הרע (נגיעה) מביאה לרצון רע (אכילה), ולכן דווקא האישה גרמה לחטא עץ הדעת.\n"}, {"id": 1254, "paragraph": "את האופי העצמי אי אפשר לשום אדם לדעת, אפילו של עצמו, וקל וחומר של זולתו, לא של יחיד, וקל וחומר של אומה. אנו הולכים סביב להמרכז של הידיעה, עסוקים אנו בהשערות ובאומדנות, לכוין על פי המעשים הגלויים, שגם נסתרים ברובם ממנו, וביחוד סיבותיהם המסובכות, ועל פי תעודות כאלו מדברים אנו על דבר אופי מיוחד ונשמה מובדלה. מוכרחים אנו להחליט, שידיעתנו בזה תלויה היא על בלימה, והמשפט לאלהים הוא.\n", "summary": "את האופי העצמי, הפרטי והכללי, אי-אפשר לדעת, וכל המעשים וסיבותיהם הנם השערות איך לכוון אליו.\n"}, {"id": 1255, "paragraph": "אם אמנם אין שום בר דעת שמח במנוחת לב אם העולם מפליגים בשבחו, אבל את ערכו של כתר שם טוב צריך אדם לדעת. ואם ימצא בקרבו מגרעות ופגמים כאלה, שאינם הולמים עם שמו הטוב, ידע שעצם שמו תלוי הוא בסגולת נשמתו מצד עצמיותה, ומאחר שיש לו חלק טוב של סגולה שמימית, אף על פי שאי אפשר לו שתזוח דעתו על דבר שאינו תלוי בחופש דעתו ורצונו, בכל זאת ידע איך להוקיר את המתנה העליונה, ואיך להגן עליה שלא תתקלקל, ואיך לפתחה כדי שתצא מכח אל הפועל לפי העושר הגדול הצפון בתוכה. \n", "summary": "אדם צריך להוקיר את שמו הטוב, ואם חושב ששמו למעלה מערכו, יתלה אותו בסגולת נשמתו וישתדל להוציאו אל הפועל.\n"}, {"id": 1256, "paragraph": "יש בידינו סם חיים בעד כל העולם במובן הלאומי. זה הענין שהוא כלל מוסכם בתולדה, שאומה מוכרחת למות ולעבור מן העולם, שהרי כל העמים העתיקים כמעט ובטלו מן העולם, ואם יש איזה עם קיים מימי קדומים, לא עברו עליו סבות של פיזורים, גם לא נתפתח כראוי להשפיע מחוגו על העולם. אבל להיות עם חי ופועל, ואיתן במדה מוצקה עד כדי לנצח כמה משברים, זה לא נראה בעולם חוץ מישראל, על ידי שם ד' הקשור בהם, וסם החיים של תורת חיים שבתוכם. וסם חיים זה עתיד לצאת מאתנו על כל העולם, וישמחו וירננו לאומים כי תשפוט עמים מישור, ולאומים בארץ תנחם סלה.\n", "summary": "סם החיים של ישראל, המשמרם בגלות שלא יכלו ככל העמים, עתיד להאיר לכל העולם.\n"}, {"id": 1257, "paragraph": "יש שתי מדות בעבודה זרה. הגרועה היא שמלפפת גם את האיש הפרטי, והשניה, שאינה מזוהמת כמותה, היא שמשאירה את האישיות הפרטית להיות זקוקה לאלהי אמת, אבל היא טוענת בעד עבודה זרה בתור משפט לגויים. ואורו של משיח יאיר בעולם להודיע כי משפט הגויים יוכל להוסד רק על פי תורת אמת, ודבר ד' אשר יצא מירושלים. והאלילים כליל יחלוף, ונשגב ד' לבדו ביום ההוא. \n", "summary": "יש עבודה זרה המזהמת את האמונה, וישנה המתיימרת להיות רק הנהגה משפטית, ואורו של משיח יגלה שגם משפטי הגויים זקוקים לתורה.\n"}, {"id": 1258, "paragraph": "עד תור הגאולה העתידה השפענו על העולם רק לימודי חובות, מוסר וצדק, היוצא מדעת אלהים אמת. וחובות אין העולם חפץ לקבל, ואם הוא מקבל נשאר בלב טינא על המעורר הראשי לידיעת החובה, שאינה נותנת להנפש הברברית להתפשט מכל מאוייה. אבל בבא התור של אור העולם להגלות, יודע לעולם שדרכי החיים של העונג האמיתי אנחנו משפיעים בעולם, את אושר החיים הנותן לו את ערכו, אשר מבלעדו הוא שלול כל ערך. ועונג ואושר זהו דבר השוה לכל, על כל פנים לחשוק בו, ואת המקור המשפיע אושר ועונג מכבדים ומחבבים. ועל כן יחזיקו עשרה אנשים מכל לשונות הגויים בכנף איש יהודי.\n", "summary": "שנאת העמים לישראל נובעת מתביעתם המוסרית המצרה את הנפש הברברית, אך בעתיד ייוודע לכל שישראל משפיעים עונג.\n"}, {"id": 1259, "paragraph": "התורה מגלה את האותיות של הנשמה, והם נוצצות ומתעלמות כמראה הבזק, והמצות מגלות את מהותה של הנשמה בעצמיותה, שהוא תוכן קבוע. אבל הקביעות של המצוה מתגלה בעת עשייתה בצורה מתפשטת על כללות הקדושה הנשמתית, והתורה היא תנועה תדירית. בהתחברות של קדושת המצות אל הקדושה התורית הכל מתישב בצורה קבועה ומזהרת, המקפת את הכלל כולו, את כל תוכן הקודש. \n", "summary": "התורה היא הברקה תדירית של אותיות הנשמה, והמצוות מגלות את עצמותה הקבועה, וחיבורן מיישב הכל בצורה קבועה ומזהרת.\n"}, {"id": 1260, "paragraph": "ההתעלות שהאדם מתעלה מתלמודו, ממדותיו וממעשיו הטובים, מתגלה היא באיכות השקפת העולם שלו. כל מה שהתוכן התורני והמוסרי מתגבר בו, תופס ציור הרוחני של העולם אצלו מקום יותר מסומן, והחפץ הקבוע שלו מיוסד הוא על חלקו באצילות החיים, החושים הרוחניים מגלים בו את הדרם, ועל פי ההוד שבהם מתישרים גם כן כל מעשיו הממשיים, והעולם כולו החומרי הולך ומתרשם בקרבו על פי תוכן אצילי זה. וכאן מגיע הענין שאין אדם יכול לדעת כלל את מצב החיים של מי שהוא למעלה ממנו במדרגה. כי עצמיותה של האצילות הענוגה של השקפת העולם הרוחנית, אי אפשר לצייר כי אם על פי אותה המדה שהאדם כבר קנה לעצמו, אבל מה שהוא למעלה ממנו אפילו כמלא נימא לא יוכל לצייר. וחשיבות ענין יסודי זה היא עושה, שגם המדה היותר קטנה בעילוי, היא שקולה כנגד מעלות אחרות בכמה וכמה מדות כפולות ומכופלות. \n", "summary": "איכות השקפת העולם של האדם תלויה במידותיו, ולכן אינו יכול להעריך את הגדולים ממנו, ואת המידות הקטנות בכמות וגדולות באיכות.\n"}, {"id": 1261, "paragraph": "האור הנשאב ממקור הנשמה יש לו גוון מיוחד, והאור הנשאב מדיבורי התורה והגיונה יש גם לו גוון מיוחד, והאור הנשאב מהידיעה של העולם וכל יצוריו יש לו גם כן גוון מיוחד. והצד השלם שבאדם הוא כשמתמזגים יפה הגוונים הללו, והאורות השלשה כולם מתאחדים כאחד, ויונקים זה מזה ומשפיעים זה על זה. נהורי טובי איכא בנורא. ומשום הכי מברכים בורא מאורי האש. \n", "summary": "האור שבנשמה, והאור שבתורה, והאור שבידיעת העולם, מתאחדים באדם לשלהבת בעלת גוונים רבים.\n"}, {"id": 1262, "paragraph": "מה שהאדם יכול לתקן, טוב הוא שיחשוב בזה ואל יתרשל מתיקונו, ומה שאין בידו לתקן, אל יתעסק בו תדיר, ויקיים דאגה בלב איש יסיחנה מדעתו, ויעסוק בתיקון נפשו ובתיקונו של עולם בבהירות שכלית רוממה עד כמה שידו מגעת, ויתקיים בו גול אל ד' מעשיך ויכונו מחשבותיך.\n", "summary": "חטאים שאין בידו לתקנם – יסיח דעתו מהם.\n"}, {"id": 1263, "paragraph": "המחשבות שצומחות בדרך ישרה, בלא עסק שכלי מרוחב, הנם היסודות לכל המדע הבא ומתרחב אחר כך. אמנם הטוהר שביסודם תלוי הוא לפי מעמדו של האדם בכלל דרכי חייו במוסר, ולפי הכנתו השכלית בתורה וחכמה. \n", "summary": "המחשבות הצומחות בדרך ישרה הן היסוד להרחבתן השכלית, וישרות זו תלויה במעמדו המוסרי, השכלי והתורני, של האדם.\n"}, {"id": 1264, "paragraph": "לפעמים יש שהאדם שונא חכמות חיצוניות, ושנאתו באה מפני שנאת התורה והחכמה בכלל, אלא שהוא מוכרח לבלום את שנאתו אל התורה מפני יראת העונש, שהרי שמע וקבל כי גדולה היא מצות תלמוד תורה, ושופך את חמתו ושנאתו על כל מה שהוא דבר חול לפי דעתו. \n", "summary": "לפעמים שנאת חכמות החול נובעת משנאת התורה והחכמה, שהודחקה מפני יראת העונש.\n"}, {"id": 1265, "paragraph": "הננו צריכים להתגבר על העצבות והפחדנות, המתפרצת לבא אלינו דוקא כשאנחנו חפצים להתעלות בעילויים אלהיים. בחופש והרחבה הננו צריכים לברר לנו, כי תמיד הננו מוצאים בתורה, ובקרבת אלהים בכל האופנים, את החיים המלאים, בכל הנגוהות המאירים והמשמחים שבהם. ותמיד נמלא עז וגדולה בכל עת שרעיוננו פונה אל האורה האלהית, בין בבינת הלב, בין בציור הדמיוני, בין בחפץ הנטיה הטבעית, כי כל אלה מדות קודש הם, וצינורות של חיים אמיתיים שוטפים בכולם לשד חיים וטללי אורות, יקרים מכל הון, וחשובים מכל קנין חמרי ורוחני שבעולם. בשמך יגילון כל היום.\n", "summary": "צריך להתגבר על הפחד והעצבות המתפרצים בזמן העיסוק בעיונים האלוהיים, על-ידי הכרה בשמחה הבאה מכך.\n"}, {"id": 1266, "paragraph": "בארץ ישראל אפשר להשיג איך שהבשר של הגוף הישראלי הוא קדוש ממש כקדושת הנשמה, ואין צורך להרגיז את הגוף ממנוחתו הטבעית, כי אם להעלותו ולהטעימו טעם האמת של חיי הקודש השופעים מקדושת הארץ, הספוגים באוירה המחכים של ארץ ישראל.\n", "summary": "בארץ ישראל אפשר להשיג את קדושת הגוף הישראלי, שאין צריך להילחם בו, אלא להטעימו מחיי הקודש של הארץ.\n"}, {"id": 1267, "paragraph": "הנשמה הכללית של כנסת ישראל אינה שורה באיש הפרטי כי אם בארץ ישראל, ותיכף כשבא אדם לארץ ישראל מתבטלת נשמתו הפרטית מפני האור הגדול של הנשמה הכללית הנכנסת לתוכו. ותוכן עליון זה פועל את פעולתו בין כשבא הדבר לידי רצון והכרה, בין כשבעל הדבר אינו רוצה ואינו מכיר כלל את ערכו. אמנם הבדל גדול יש בזה בין ההתגלות וההתרחבות של הנשמה הכללית, שכל שיהיה רצונו חזק להכלל בנשמה הכללית, כה תאיר בו באור קדשה, וכל מה שיכיר יותר את ערכה ואת גדריה, לפי אותה המדה תתרחב אצלו, ותופיע עליו בשלל צבעים נפלאים של אורות קודש, עשירי גוונים, להרבות לו עצמה וחדוה, גדולה ותפארת.\n", "summary": "בארץ ישראל מתבטלת הנשמה הפרטית מפני הנשמה הכללית, וזו פועלת גם בלי הכרה בה, אך מתרחבת לפי ההכרה והרצון.\n"}, {"id": 1268, "paragraph": "ההתגברות הרוחנית העליונה מחזקת את התוכנים המעשיים, ומגברת את ההתענינות עם העולם והחיים וכל אשר בם. רק בזמן החורבן וקרוב לו, שהחיל הישראלי נעתק מאדמתו, והוצרך להכיר את תעודתו אז במעמדו הרוחני המופשט, השריש רבי שמעון בן יוחאי את דרכו לפרישות מחיי שעה בשביל חיי עולם, וגם על זה יצאה מחאה שמיימית. אבל כאשר הגיע התור של בנין האומה בארצה, והצורך המעשי של הסידורים המדיניים והחברותיים הוא חלק מתכנית פעלו הכללי, הרי הם הם גופי תורה, וכל מה שיתרחבו הגורמים המעשיים ויתבססו, יותר יפעל הרוח המלא קדושה וחיי אמת על העולם ועל החיים, ואור ישראל יאיר פני תבל בכליל יפעתו.\n", "summary": "הפרישות מחיי השעה הנה הנהגה של גלות, ואילו בארץ ישראל בזמן הגאולה – בניין החול מחזק את הקודש.\n"}, {"id": 1269, "paragraph": "המחשבות של הצדיקים, מרבי השלום בעולם, המדברים טוב על כל בריה, הן מבשמות את הנשמות כולן, מפני שהן מתערבות בסגולתן עם כולן. והעירוב השכלי הוא רק תוצאה מהעירוב הממשי. ואותו המתק והנועם שיש בנשמותיהם המקודשות של הצדיקים, ישרי לבב, הדורשים טוב לעמם, ולכל היצור כולו, מתמזג עם כל המציאות כולה, והכל מתבסם ומתעלה, והקרוב קרוב אליהם מתבסם יותר מנועמם. וממילא מובן שעיקר הביסום מקבלים הם נשמותיהם של ישראל, אבל עיקר פעולה זו באה מקדושת ארץ ישראל, המערבת בכחה את חיי הנשמות בסגולתה האחדותית. חיי נשמות אויר ארצך. ", "summary": "הצדיקים מבסמים את כל הנשמות על-ידי התערבותם הסגולית והשכלית עם ישראל ועם כל היצור, על-ידי אווירה של ארץ ישראל."}]