א	הנסתר אינו סותר את המדע הרציונלי אלא מעניק לו ערך סמוי, ודווקא באיחודם תתחדש הרוח ותינתן נשמה חדשה בישראל.
ב	ישנן דעות שכשהן במחשבה הן אמיתיות וביציאתן אל הפועל הן מזיקות, ואסור להוציאן בדיבור, כדין מחשבות השקר.
ג	תביעת הנסתר הבאה מרשלנות ורפיון מהעולם הנגלה, מטשטשת את הנסתר, והבאה בהכשרה מתאימה, גואלת את הרוח מאִלמותהּ.
ד	כאשר חמדת התורה משתלהבת בהכרה פנימית, מוכרת התורה כולה, מכלליה עד פרטיה, למלאת חיים ושמחה.
ה	חיבתה ותחייתה של תורת ארץ ישראל הולכות ומתגלות בימינו, יחד עם תחיית האומה.
ו	כל אדם צריך לעבוד לפי שורש נשמתו, ולא לערב בעבודתו תכנים זרים לו, וגאווה ענוותנית זו תביאהו לשלמותו העליונה.
ז	ניצוצי הקודש הנקלטים בנשמתנו, מתקבצים לאבוקת אור במרכזה, ואורה הממלא את כל הווייתנו, מסגל אותנו לנשמתיות כללית.
ח	נשמת הצדיקים הצמאה לה', לא תוכל להכחיש את עוצמת מעלתה, וכן הדבר גם בנשמה הכללית של כנסת ישראל.
ט	ניצוצות החיים הנסתרים של הדצח"מ, גדולים מגילוייהם ההכרתיים, וכולם שואפים להתעלות ואומרים שירה.
י	הצער שבא מיראה שלמעלה מערכו, ממרק את האדם, ומכשיר אותו לאותה היראה, וזהו השורש לאהבת היסורים.
יא	התשובה הנמוכה מחלישה את הרצון, והיא באה לשלמותה באיחודה עם התשובה העליונה המחזקת את הרצון.
יב	הדמיון עלול להתערב בלימוד רזי תורה ולהתעות את האדם, וחיבורו עם התלמוד המעשי והשכלי מזכך אותו.
יג	העונג האלוהי שבנשמה משתנה לפי יסוד הצימאון האלוהי שבה, כמו המן המשתנה לכמה טעמים.
יד	החטא מטמטם את הדעת, ומכהה את כל כוחות החיים של האדם ושל הציבור.
טו	אי-אפשר לתאר את עונג הצדיקים בדבקותם בה' הבאה מתוך צימאון אדיר.
טז	חבלי המשיח הרוחניים, נגרמים מדחיפת המחשבה התחתונה להידמות למחשבה העליונה, בשילוביה וסדריה.
יז	רוח הנבואה וספיחיו מתעוררים לתחייה בישראל השב אל אדמתו.
יח	רוחניות הסותרת את החומר והגוף, הנה דמיונות כוזבים, ורוחניות המבססת את החיים הממשיים על-פיה, הרי היא תורת אמת.
יט	סתרי תורה מביאים את הגאולה בגלל תביעתם לשלמות נשמת ישראל, וההתעוררות לגאולה מצד צרוֹת הגלות הנה צירוף חיצוני.
כ	כשהאורה מתגברת בנשמת האומה, בייחוד בראשיה ובבעלי הכשרון שבה, מתעלים גם חיי החומר, הספרות והחברה.
כא	אנו נקראים למעיין הנבואה הוודאי והנעלם, המתגלה בנשמתנו, ולא נסתפק בשאיפות והכרות אנושיות.
כב	הרוחניות האנושית אמנם מגדלת את האדם, אך רק התורה מקשרת אותו למקור נשמתו, ובגדלות האומה מתקשרות התורה והחכמה.
כג	תפקיד יראת העונש הוא לעורר את יראת הרוממות, אך כשהיא לעצמה הרי היא מפלצת.
כד	כשם שמעשה המצווה מאיר את השכל, כך העבירה מחשיכה אותו, מפני שהמחשבה והמעשה קשורים זה בזה.
כה	העולם זקוק לרשעים מפני רצון החיים הגס שלהם המקיים את העולם, ובייחוד לקראת הגאולה.
כו	שלהבת צמאון הדעת מצערת את טהורי הרוח, והם מכבים אותה קצת במי הדעת ועבודת ה'.
כז	תהילת ה' הנובעת מהנשמה, גבוהה מן השירה והמדע האנושיים, הנובעים מהנפש והרוח, ואשרי הנפש שהכרת הנשמה נכנסה בה.
כח	כשם שצריך להתנהג בהתאמה לחוקי הטבע, כך ויותר מכך צריך להסתגל לטבע הרוחני, שהוא הדבקות הכוללת כל אורחות החיים.
כט	הנשמה היוצרת שרויה במקור אור התורה, ואסור לעכב את יצירתה המביאה עילוי לכל העולם.
ל	ההופעה האלוהית, מתוך גודלה האידיאלי, עלולה לפגוע ברצון להגשימה, ולכן לפעמים האמונה מדלגת ישירות אל המעשים.
לא	בעלי הכשרון השמימיים יונקים את ההוד שבחומר מהארציים, והארציים יונקים את הזיו השמימי מהשמימיים.
לב	כשהצער הרוחני מתגבר בעת התשובה וסותם את הרעיונות והדיבור, מתרוממים לשאוב אורות ממקור הדומיה.
לג	ההכרה הרוחנית המתחדשת, מחדשת את צורת העולם החיצוני באופן אובייקטיבי.
לד	מקור הדיבור הוא באוצר המחשבה העליון הנדחק להביע את עצמו, ואינו כדיבור התוּכּי שמקורו בביטוי חיצוני.
לה	היצירה המילולית נובעת מחיכוך זרם ההופעות הבאות מבחוץ, עם זרם הציור והיצירה הפורץ מבפנים.
לו	בכל מקום אנו מוצאים גם את השיווי והוראתו החיובית, וגם את השינוי והוראתו השוללת.
לז	גדולי המחשבה נאבקים בין שאיפתם למחשבה בלתי-מוגבלת, ובין מידת דרך ארץ של הגבלת המחשבה, כמאבק היצר הטוב והרע.
לח	התבגרות האנושות והכרתה הפנימית בערך ישראל, באה מתנועות חיים של נשמתה הכללית, ופעולתה הסמויה נובעת מגדולתה.
לט	המעבר הפתאומי מהקודש אל החול ולהפך – מזיק, וצריך לעשותו בהדרגה, אך מידת הצדיקים היא להעלות את החול אל הקודש.
מ	צריך להיזהר מן העצבות, אך לא במידה שתמנע מהנשמה את אור התשובה, המציל אותה מהעצבות הממארת הבאה מהחטא.
מא	סדר ההטבעה הרוחנית הוא: יישור הרצון בלב, העמקה שכלית, עילוי הרצון בהתפשטות השכל.
מב	התלהבות מופלגת בעת הלימוד, מעכבת את הבירור השכלי, וצריך לקררה במי הדעת, וסופה שתעלה גם את כל חלקי הנפש.
מג	ביטויי החופש של נשמת ישראל הנם רזי תורה, בכל צורה ספרותית שבה הם נאמרים.
מד	מזיגת זַכּוּת ההופעה עם דייקנות ההשכלה הטבעית, משכללת את רוח האדם ואת חזון העולם.
מה	כל ניצוץ אורה היורד לנשמת האדם, גורם לשינוי פני העולם בעיניו, והוא מוצא אורות חדשים באפלת העולם.
מו	ההשגה האלוהית תלויה במעשה, והמעשים מגלמים מחשבות עליונות, אך יש צדיקים שעיקר עבודתם היא רק בדבקות עליונה.
מז	צער הצדיק על חוסר דבקותו, נובע מצער השכינה על אי-הכשרת האנושות לגילוי אלוהות, ולכן הצדיקים שואפים לתשובת הכל.
מח	ישראל משתוקקים לתשובה עליונה שתבוא מאור סתרי תורה, ואינם מסתפקים בתשובה מקומית ופרטית.
מט	האידיאל הכללי של האומה מתגלה בכל רגשותיה, דעותיה, מצוותיה ואורחות חייה.
נ	כשם שמזון האדם עדין ומזוקק ממזון החיות, כך אמונת ישראל צריכה להיות מזוקקת יותר מאמונת הגויים.
נא	רפיון הרצון הבא מההשתקעות בתשובה, אף-על-פי שצריך לרפא אותו, יש בו עדינות ואצילות הרוח.
נב	תורה שבעל-פה נובעת מהרוח החבויה בנשמת האומה, ופרטיה המעשיים מתאימים עם התורה העליונה ואורות סודותיה.
נג	כשאהבת ה' מתפשטת עליו, אל יתיירא מעוונותיו וחסרון יראתו, שכן עונג עליון זה גדול בערכו משנים רבות של עבודה תמימה.
נד	ישנם צדיקים שמחוסר אמונתם בעצמם, ממהרים באכילתם כדי להיפטר ממנה, ואינם יודעים שאכילתם שקולה כקרבן.
נה	צריך לדעת להעריך את געגועיו לה' הבאים מהתגלות נשמתו, ולפתח כשרון זה.
נו	שורש עבודה זרה בקדושה הוא חשק קרבת ה', ועל-אף שהוחלש כוחה היא מתגלה בביטול תורה, ותיקונה יבוא בגדולתה של תורה.
נז	מרכז העולם הוא הרצון החופשי העליון, ואורו מתפשט ועושה רושם על כל רצון מוגבל.
נח	זרמי היהדות השונים וכל תנועות התרבות והחברה, הטובות והרעות, מצטרפים יחד במהלך הדורות למערכה אחת מלאה חיים.
נט	חכמת א-להים מעַבּדת את הטבע הישראלי, ולכן השיבה אל הטבע תביא את התשובה העליונה – גילוי החכמה העליונה.
ס	עיקר המדע אינו בשימושיו המעשיים, אלא בהשפעת חתירתו לאמת על האנושות, ורווח נשאר גם כשמסקנותיו המעשיות נפרכות.
סא	הכוונה והייחודים בתפילה ובמעשים הם הכל, וכל המעשים אינם אלא הופעות קטנות שלהם, הנולדות מהם.
סב	כשם שנשמת האדם גדולה מהמלאכים, כך הקודש שבחול גדול מהקודש שבקודש, והוא עתיד להתגלות לפני בוא המשיח.
סג	ישרות השכל המצוחצח, העולה בשורשו על השכל המנתח, היא מקור השירה העליונה וחפץ הביטול באור אין-סוף.
סד	טומאת הסופרים ניכרת ביצירתם, למרות הלבשתם השירתית, והם עתידים להיטהר, וברוח התשובה תתעלה יצירתם.
סה	חזרת ישראל לטבעיותם תלויה בחזרתם לטבעיותם הרוחנית, שהיא יראת החטא ובקשת התשובה, וגילוים יבוא מלימוד תורה בהמון.
סו	התסיסה הבלתי-פוסקת שבעולמות העליונים, מבארת את התנועה התמידית של החומר.
סז	אנשי הרוח דומים לפראים הקדמונים בפרישתם מהחברה, ודווקא כך מתיישבת דעתם לעסוק ביישוב העולם הפנימי הנזקק לה.
סח	השלמות האלוהית ותוספת השלמות שבהוויה, מוכרחות להיות מחוברות זו עם זו.
סט	אימוץ הרצון ואימוץ השכל אחוזים זה בזה, ולכן ההשכלה האלוהית תלויה בתשובה, והדבקות תלויה בענווה, הנובעת מהכרת האושר שבה.
ע	גם קדושי המחשבה הנוטים לדומיה, צריכים לקדש את דיבורם בדברי תורה ותפילה, ולהיזהר מכל דיבור אסור.
עא	הצדיקים חפצים בעמל כדי לעשות רצון בוראם, אך מדרגתם האמיתית היא להתענג על ה', וכשאינם עובדים על-פיה הם מתייסרים.
עב	היצירה הרוחנית דומה לבריאת העולם בכך שאינה באה בעמל, והלאוּת מהיצירה נובעת מתפיסתה כעמל.
עג	היצירה הפיוטית מבהיקה את כל חזיונות העולם, ומתוך כך גם את התורה המעשית ופרטיה.
עד	אם יתגלה לעולם האושר שבקיום המצוות, ירוצו הכל לקיימן, אך גילוי זה נסתר כדי שתיעשה העבודה לשם שמים.
עה	העולם טועים, וחושבים את אנשי הרוח לבטלנים ואריסטוקרטים, אך האמת היא, שברצונם האידיאלי הם מאירים את העולם כולו.
עו	לפני הופעת רוח-הקודש הוודאית, מופיעות השערות הדמיון הספוג בשכל ואידיאליות, ועל-ידן קולטים את המציאות הפנימית.
עז	הכרת האדם במהות רצונו, וזיקוק הרצון הכללי, משפיעים על החיים האידיאליים יותר מפעולת המעשים, וזאת היא מטרת התפילה.
עח	המוות בא בעקבות חטא אדם הראשון, שרצונו השתעבד לתאוות גופניות, ובהתגברות הרצון הנשגב הוא עתיד לעבור מן העולם.
עט	ככל שההסתכלות הרוחנית נעשית טבעית לאדם, כך גדלה אהבתו לבריות, והוא נעשה גם אהוב עליהן.
פ	הברקות התורה תדירות ובהירות, ושל הנבואה בהירות אך אינן תדירות, ושל השכל תדירות אך אינן בהירות, ומאיחודן מסתגננים החיים.
פא	אם מתוך שאיפה לגדלות, מסתבך אדם בקנאה, תאווה וכבוד, יחזיק ברוממותו ואל יתייאש, ותמצית הטוב שבהם תתברר ותתעלה.
פב	הנשמה מזלפת תמיד שטפי יצירה, והכשרון הנכבד הוא להרגיש את יצירתה ולבטאה בצורה נאותה, ואז יתגלה הדרה.
פג	אור אלוהי מתהלך בתנועת הפועלים, שכן יגיע הכפים מבסס את החיים ומטהר את הנשמה יותר מהעיסוק בסדרי החברה.
פד	קנאת הסופרים טובה לשעתה, כדי להרבות את מקצועות התורה בכמות, שהיא גם איכות, אך עתידה לכלות בעתיד.
פה	הנשמה החופשית יוצרת ומטביעה את חותמה על הגוף, וייסורי הגוף מהתגדלותה ייסורי יצירה הם, המכשירים אותו להתענג על ה'.
פו	המחשבות הכלליות והעליונות הן טבעיות ופשוטות ונצרכות לכל, וריחוק ישראל מהן אינו אלא חיצוני.
פז	רק האמונה האלוהית משיבה לנשמה את צביונה, וישראל לבדם הם הדבקים בה' בעומק נשמתם.
פח	נשמת האדם הכללית כוללת את כל היצורים הפרטיים, והם שואפים להתאחד עמה, ומופתי הצדיקים הם גילויי אחדות זו.
פט	בנשמת נח התרכזו כל היצורים והתאחדה הצדיקות עם יישוב העולם, אך האבות השליכו את עבודת האדמה מעליהם, כדי לסלול דרך מאירה לדורות.
צ	הגופניות המגושמת והרשעה תובעות את תפקידן בעולם, וצריך לתת להן את חלקן, וזהו סוד השעיר לעזאזל.
צא	אף-על-פי שצריך להכליל את הרשע בעבודת ה', צריך להפריד בינו לבין הטוב, ולכן השעיר משתלח.
צב	שלמותה של התפילה היא כשמשתדלים להגשימה גם באמצעים אחרים, וכשהיא גורמת לעצלות סימן שערכה טרם נקלט בנפש.
צג	מטרת המדע והמוסר היא להגיע אל ישרות השכל והלב, וכששניהם בגדלותם הם פועלים יחדיו בידידות.
צד	הצדיקים הם אזרחי העולמות העליונים וקרואים אליהם, ואותם עולמות שרויים בנשמותיהם כבר בעולם הזה.
צה	הרצון הטוב המרחף בהוויה, הבונה אותה ומחריבהּ, מתגלה בנשמות לפי גודלן ויכולת קיבולן, והננו קרואים להתקשר עמו.
צו	המנוחה שמוצא הצדיק בעבודת הבינוניים, היא מנוחת שוא, ומנוחתו האמיתית היא לטייל עם השכינה ולהתענג על ה'.
צז	בשכל חפשי ניתן לראות את פעולת הרצון, והמעשה הנובע ממנו, על העולם.
צח	עיקר תורה לשמה היא ההרגשה שהחיות של ישראל נובעת ממנה, ומהם לשאר העולם.
צט	מרגישים אנו את נועם האהבה והיראה, ואת מבועי החיים החודרים בנו והנובעים מעצם הווייתנו.
ק	בירורי הקדושה המתחדשים בעולם אינם מוחקים את העבר, אלא מרוממים אותו על-גבי ההווה, ולכן רק הכיעור שבו נמחה.
קא	כשם שאדם לא יכול לברוא יש מאין, כך יצירתו הרוחנית אינה יש מאין, אלא הפניית מבט אל מקור היש.
קב	כשם שהאנושות למדה במהלך ההיסטוריה להבחין בין אוכל מזין ומזיק, כך עליה ללמוד להבחין בין הקודש והחול.
קג	כשאדם או דור שוקעים ברפש היאוש, ידעו שבהתבוננות פנימית ימצאו את עצמיותם, ולפעמים הרפואה תבוא  מחיזוק החומריות.
קד	אדם צריך לדון את עצמו, ולהוציא אל הפועל את האמת והיושר שלו, שאותם הוא חש בפנימיותו.
קה	כל חלק מהצדק התחתון מתחייה מחלק מקביל אליו באמת עליונה, אך באספקלריה מאירה האמת והצדק אינם מתפרדים כלל.
קו	יראה יתירה מונעת את מילוי החובות ואת גילוי הכשרונות של היחיד והציבור, ולפיכך ההשגחה העליונה גורמת לצמצומה.
קז	לפעמים נמצא ברגש יותר אמת מאשר בשכל, ובתפילה הגונה – אוצר מלא של תורה, הגדול מלימוד שכלי.
קח	כיבוד אב ואם מרבה את הקישור הנשמתי של ההורים אל יוצאי חלציהם, ומתוך כך מתארכים חייהם וזוכים לעולם שכולו ארוך.
קט	קדושת הצדיקות הנה כשרון גאוני הקיים רק בישראל, והעולם זקוק אליו יותר מכל שאר החכמות.
קי	השכל האלוהי יוצר, והשכל האנושי רק מצייר ומרכיב, וישראל בדבקותם זוכים לשכל אלוהי יוצר.
קיא	כל חזון המתגלה לאדם, קול קורא ממרומים הוא, ובטהרת נפש סרים המחיצות החוצצות בעדו, וזוכים לראותו ולשמעו.
קיב	עבודה זרה באה מהעדפת השמיעה הסואנת והראיה המובלטת של אורות המחשבה, על-פני עדינות הקשבת צלליה בשיעור נכון.
קיג	כדי להגיע להגיונות נעלים צריך למחות את הרוחניות המוגבלת, ובשלב המעבר סובלים יסורים רבים.
קיד	ישנה הרגשת עונג של "נועם" עליון בקבלת שפע הארות, ולמעלה ממנה של "עדן" עליון הבאה מהשפעת הנשמה העליונה.
קטו	כתיבת מחשבות בספר מצמצמת את נקודת החיים, והמחאה שתצא על הספרות, תשיב את ההכרה בגדולת עצמות החיים.
קטז	רק בקץ-הימים תעמוד האנושות על הפער בין אופיים היוצר של ישראל, לבין נשמת העמים המציירת.