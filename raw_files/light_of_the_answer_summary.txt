א*	התשובה הטבעית (תיקון עוותי הגוף ונקיפות הנפש) קודמת לתשובה האמונית (הדתית והמסורתית) ולתשובה השכלית (הבאה מהכרה מלאה).
ב*	התשובה הפתאומית, הבאה מהתעוררות הרצון להיות מחובר לטוב ה' המלא את העולם, גדולה מהתשובה ההדרגתית וההכרתית.
ג*	התשובה הפרטית מרפאת את צער החטא שבנשמה, והכללית העליונה, שאינה על חטא מסוים – את צער הנשמה על ריחוקה מה'.
דא*	ניתן לחוש בזרמי התשובה השוטפים את העולם ממקור חייו ובמכאוביהם, אך לבטאם אפשר רק בייחודים וכוונות.
דב*	התשובה מקשרת את הכל אל השלמות האלוהית, ואת הדעת, הרצונות וההרגשות, אל תוכן הקודש.
דג*	כשם שהתשובה הכללית והפרטית מאוחדות בשורשן, כך סדרי החברה והתרבות מאוחדים עם דקדוקי הסופרים ומידות החסידות.
דד	סקירת ההיסטוריה והטבע, הכלליים והפרטיים, כתוכן אחד בעל פרקים, מביאה את הדעת המביאה לתשובה עליונה.
דה*	יחיד השב מחטאיו, מתעלה לתכונה האידיאלית הגנוזה בנשמת ישראל המאירה לעולם, ומוחלים לו ולכל העולם.
דו	ראש הפסגה של נשמת האומה הוא יעודה העצמי לתיקון ההוויה.
דז	נשמת ישראל היא הצדק המוחלט, פגמי היחיד מנתקים אותו ממנה, ובתשובתו הוא מתקשר אליה.
דח*	התשובה אל כבוד ה' קודמת לתשובה העליונה, ובעקבתא דמשיחא נזנחת התשובה הקטנה מפני התפרצות העליונה, אך סופה להתגלות בכל מדרגותיה.
דט	התשובה תבוא מצד עלבון הרוח שנחלנו מאבותינו, ובסופה היא תאסוף, על-ידי רזי תורה, את כל מה שרכשה.
די	החוצפה של עקבתא דמשיחא באה מתוך רצון פנימי לקשר את כל פרטי החיים עם הכלל.
דיא*	אורו של משיח ותחיית האומה ותרבותה מתנוצצים ממקור התשובה העליונה, המחדשת את העולם תדיר.
הא*	תשובת הגוף (פליטת הרעלים) ותשובת הנשמה (ריקון המחשבות והמעשים הרעים) הנן טבעיות ומענגות, ומוכרחות לבוא כאחד.
הב*	החטא חוצץ בעד הראיה הרוחנית, ובהסרתו מתגלה אופק ראיה שלם.
הג*	ההתפתחות הטבועה בעולם מוכרחת להביאו לבריאות גשמית ורוחנית, שתביא עמה את אור חיי התשובה.
הד*	רוח התשובה המרחפת בעולם, היא הדוחפתו להתעלות תמידית, וריח בשָׂמֶיהָ מעדן את העולם.
הה*	העקשנות מלתקן מעשיו ודעותיו היא מחלת עבדות, המונעת את אור החירות של התשובה.
הו*	יסוד האדם הוא עריגתו אל השלמות, ונטיותיו לכשלונות אינן פוגמות בכך, ולפיכך מנוחתו היא רק במחשבת התשובה.
הו1	אף שהטבע מצד עצמו מוכרח לבוא לידי חטא, שכן אין בו הכרה, התשובה הקודמת לעולם מתקנת אותו משורשו החפשי.
הז*	גילוי גבורת התשובה שבעתיד, יפליא את העולם ביותר, ובפליאתו יעורר את העולם לתיקון שלם.
הח*	תכונת ישראל מתאימה לתשובה והם מזומנים אליה תחילה, ומהם היא תושפע לכל העולם.
וא*	תשובת היחיד שואבת את כוחה מהתשובה הכללית של הרצון העולמי למקורו.
וא1	התשובה המעשית נצרכת ליחיד על-אף חסרונותיה, אך לציבור נזקקת רק תשובה פנימית של תיקון הרצון.
וב*	התשובה שקדמה לעולם שרויה בלב אפילו בעת החטא עצמו, ובייחוד בישראל, ומכאן בטחון בואהּ.
וג	חזרת ישראל לטבעיותם תלויה בחזרתם לטבעיותם הרוחנית, שהיא יראת החטא ובקשת התשובה, וגילוים יבוא מלימוד תורה בהמון.
וד*	עזיבת מצוות ה' היא ירידה מוסרית הנוגדת את טבע האדם, ולכן מוכרחת היא לעבור.
וה*	התשובה קדמה לעולם, ולכן ביכולתה לאחד את מעשי העבר עם רצונות ההווה, ולהטביע עליהם צביון של טוב.
וו	כשם שהמעשה משתלשל מהנשמה, כך הוא משפיע עליה חזרה, לטובה ולרעה.
וז*	חטא הארץ גרם לניתוק הרגשת עונג המגמה הרוחנית (טעם הפרי) מהדרכים להשגתה (טעם העץ), ובתיקונו יתאחדו האמצעי והמטרה.
זא*	ציורי התשובה והרהוריה מנחמים את האדם, וממלאים אותו באהבת הטוב ושנאת הרע ובנועם המיוחד לבעלי תשובה.
זב	כל מחשבה של תשובה מאגדת את כל העבר אל העתיד, אשר מתעלה בעילוי הרצון של התשובה מאהבה.
זג*	על-ידי הרהורי תשובה שומע האדם את קול ה' הקורא אליו מן התורה, מלבו ומן העולם, ורצונו הטוב מתגבר וגופו מתעדן.
זד	הרהורי התשובה מגלים את עומק הרצון וגבורת הנשמה, וכפי גודל התשובה כך גודל חירות הנשמה.
זה	העוונות חוצצים בעד האור האלוהי והתשובה המעשית משברת את המחיצות, והבא להיטהר מסייעים לו.
זה1	רואים אנו בחוש, איך עוונות היחיד והציבור חוצצים בעד ההשגה הבהירה, אך בהתגברות גדולה מהפכים אותם לטובה.
זו	כשבא לאדם הרהור תשובה, ינחם את עצמו שנמחלו עוונותיו, וגם העבירות שאין בידו לתקנן תתבטלנה ברוב.
זז*	צריך להעמיק ביסוד התשובה, עד שזכרון החטא יעורר בו שמחה עצומה מפני מעלת התשובה.
חא*	מכאובי התשובה באים מכריתת החלקים הרעים שבנפש, ככריתת אבר מהגוף לצורך רפואתו.
חב*	יסורי התשובה, אף שנראים כבאים מצד יראת העונש, מקורם הפנימי בצער הנשמה על חטאיה, והמקבלם באהבה עולה במעלות רבות.
חג	החטא מדאיב את הלב בנתקו את אחדות העם והוויה, אך בשורשו הוא גם תוצאה של הצער, ולכן צרות העין היא תכונת הרשעים.
חד	הכעס והעצבות של הרשעים באים מהריסתם את ההרמוניה שבין נשמת האדם להוויה, והצדיקים קוראים להם לשוב ולהתענג על ה'.
חה	צער הצדיק על חוסר דבקותו נובע מצער השכינה על אי-הכשרת האנושות לגילוי אלוהות, ולכן הצדיקים שואפים לתשובת הכל.
חו	הצדיקים מעלים ומחדשים את כל העולם בתשובתם, וכל המרגיש את מרירות התשובה ינחם עצמו בהיותו בכלל הצדיקים.
חז	כל קציצה מוסרית במעשה או במחשבה משבשת את ההרמוניה שבעולם, ומכך נגרמים ייסורי הנשמה, והתשובה מאחה את העולם.
חח	כשהצער הרוחני מתגבר בעת התשובה וסותם את הרעיונות והדיבור, מתרוממים לשאוב אורות ממקור הדומיה.
חט	הצער על פגמי הנשמה שחשים בשעת התשובה, על-אף שמערער את ההרגשה הפנימית, בסופו של דבר הוא מועיל.
חי	הצער שבתשובה הוא נושא לשירת יגון ולציור טראגי.
חיא	החטא בעצמו הוא היגון, והצער שבתשובה הוא הרגשת הנשמה את עצם החטא, וזיכוכה ממנו.
חיב	צריך להיזהר מן העצבות, אך לא במידה שתמנע מהנשמה את אור התשובה, המציל אותה מהעצבות הממארת הבאה מהחטא.
חיג	כל חטא מטיל חרדה מיוחדת על הנפש הניכרת במראה, בדיבור, בתנועה ובכתיבה, והתשובה מתקנת אותה.
חיד	חסרון הרצון לטוב בא מפגמי העוונות, וביחוד בין אדם לחברו.
חטו*	היאוש שבלב מורה על מרדות עדינה, וראוי לשאוב ממנו עידוד וחיזוק ולשוב בשלווה ובאומץ.
חטז*	כשעולה בדעתו לשוב, מיד מתגברת בו הרגשת החטא והחרדה ממנו, וזהו סימן טוב לתיקונו.
טא*	קביעות מחשבת התשובה מוודאת לאדם את ערך הרצון ופעולתו, וכל המציאות מתעלה בעינו הטובה וברצונו הקבוע בטוב.
טב*	התשובה מגלה את התפשטותו של הרצון האידיאלי על-פני כל הדורות, ובכך מתגלה הטוב האלוהי, שכל הפגמים אינם אלא קטעים ממנו.
טג*	בצאת הרצון לחפשי בשעת התשובה, הוא מקבל תוקף ועוז, והרצון העליון מדריכו לסור ממוקשי רע.
טד	רפיון הרצון הבא מההשתקעות בתשובה, אף-על-פי שצריך לרפא אותו, יש בו עדינות ואצילות הרוח.
טה	כשעוסקים בתשובה צריך להפריד בין הטוב לרע, כדי שלא להילחם בטוב, וכדי שלא לאבד את הטוב שברע.
טו	החטא קורע את האחדות של הדעה והרצון, ומונע את הארת החכמה העליונה.
טז	התשובה הנמוכה מחלישה את הרצון, והיא באה לשלמותה באיחודה עם התשובה העליונה המחזקת את הרצון.
טח*	התשובה מתקנת את שורש הרצון שהתגבר והתגשם בהתפרצותו לחטוא, ומנתבת אותו לטוב.
טט	החטא נובע מיכולת פגומה הפוגעת ברצון ובדעת, והתשובה באה מהבינה אל הרצון, ומשם ליכולת.
טי*	התשובה מחלישה את הרצון בטהרהּ אותו, ולכן אחרי הימים הנוראים באים ימי השמחה של חג הסוכות ומשלימים את התשובה.
יא*	תשובה שלמה באמת אי-אפשר לקנות כי-אם בעסק רזי תורה.
יב	סימן טוב לתשובה מעולה – קורת רוח פנימית, והארות שכליות המתלבשות בדמיון.
יג	החטא מעכב את יישוב הדעת הנדרש להכרת רזי עולם, והתשובה פותחת שערי בינה.
יד	אימוץ הרצון ואימוץ השכל אחוזים זה בזה, ולכן ההשכלה האלוהית תלויה בתשובה, והדבקות תלויה בענווה, הנובעת מהכרת האושר שבה.
יה	החטא מטמטם את הדעת ומכהה את כל כוחות החיים של האדם ושל הציבור.
יו	החטאים מטמטמים את הלב מלעלות למרומי ההשכלה, והתשובה משיבה את ששון הרוח, ובבין אדם לחברו מועילה הקבלה לעתיד.
יז*	כשהרעיונות מתנשאים, מתגברים כנגדם העוונות וסותמים את אורם, ועל-ידי התשובה הם שבים ומאירים ותנובתם מתברכת.
יח*	אחדות הרצון והדעת מחייבת את תיקון הרצון בתשובה, כדי שיוכל להצליח בסתרי תורה.
יט*	הכניסה אל האור העליון וההצצה בו תלויה בתשובה גמורה, המאפשרת לאדם להידבק בו בלא סתירה פנימית.
יי	פגמי החטא והמידות הרעות פורסים מסך כנגד הכרת האלוהות, שרק התשובה והתפילה מתגברים עליו.
ייא	תחיית האומה וספרותה תבוא רק בהקדמת התפילה והתשובה אליהן, ודבר זה רמוז בסדר ברכות תפילת עמידה.
יאא	התשובה שבבינה סובלת מחלישות החרטה, והתשובה שבחכמה פוגשת בשמחת ההפיכה לזכות, ובכתר מתגלה שמעולם לא היה חטא.
יאב*	רוח הקודש המאוחדת מחלקיה שברצון, שבשכל, בַיופי, בגבורה ובמוסר, היא מקור ניבי הנבואה, והיא מתנוצצת ברוח השב בתשובה.
יאג*	כשהתשובה מתעמקת, מסתלקת יראת המוות מן העולם, ומציאות הוויה הרוחנית של היחיד והעולם נעשית ודאית, וכל הרע מצטרף אל הטוב.
יאד	התשובה הכללית וירידת העולם לצורך עלייתו, מתבארות בהתבוננות בירידת הנפש הפרטית.
יאה	התשובה מורה שעיקר המעשים הוא התמצית הרוחנית שבהם, ותיקון הרוחניות מתקן את סדרי העולם המעשי.
יאו	מעשיהם הטובים של הרשעים והעמים נובעים משורשם הרע, וחטאי הצדיקים וישראל הם זכויות ונובעים מעצמיותם הטובה.
יבא*	התשובה מרוממת את האדם משפלות החיים, אך אינה עושה אותו זר אליהם, אלא מעלה אותם עמו.
יבב*	ככל שיעמיק יותר בתשובה, ימצא בה את מקור הגבורה ואת התוכן היסודי לחיים המעשיים והאידיאליים.
יבג*	החטאים, ובפרט הציבוריים, מכבידים על תנועות החיים הרוחניות, אך הצדיקים באהבתם אל הכלל, סובלים צער זה ברצון כדי להיטיב עמו.
יבד*	כל חטא מטביע באדם שנאה לאיזו בריאה, והתשובה מחזירה את אור האהבה.
יבה	בשעת החטא האדם נמצא בעלמא דפירודא, ובתשובתו מאיר בו עלמא דיחודא בו הרע מצטרף אל הטוב.
יבו	העולם המעשי מגלם בתוכו המוני מחשבות ואידיאלים, הנפגמים בהיפגמו.
יבז	התשובה קדמה לעולם, והיא מחזירה את הסתעפויות המעשה שהתעוותו לשורשן.
יבח*	התשובה העליונה באה מהרגשת דיסהרמוניה בין המוסר הפרטי הפגום למוסר ההוויה הכללי.
יבח1	אף שעיקר התשובה הוא החזרה למקוריות העליונה, כשנוטשים את התפשטות ענפיה המעשיים סובלים מרפיון רוח.
יבט	המוסר בא אל האדם בקולו האלוהי מנשמת ההוויה, שאין בה חטא כלל, ונשמתו מבקשת מעשים שמקורם אלוהי.
יבי	הנצרות הביאה נחמה של הבל וותרנות וחסד של שקר, במקום לתקן את החיים בתשובה אמיתית.
יביא	צריך לעורר את ישראל לתשובה כדי לשמור על אחדותם הרוחנית, אשר אורח החיים ומהלכי הדעות מאגדים אותה.
יביב*	לפעמים המחשבה יורדת מאיכותה ומתגלה ברשעים כדי לספוג את העוצמה הכמותית שבהם, והצדיק מחייה אותה ממקורה העליון.
יגא	אי-אפשר להידבק בלאומיות הישראלית, כל עוד לא נטהרים מפגמי החטא והמידות המגונות.
יגב*	כדי להסיר את המסך שבין האדם לטוב האלוהי צריך לסור מכל פגם מוסרי, וכדי לזכות בלבוש הישראלי צריך לסור גם מכל חטא ופגם מעשי.
יגג*	על-ידי החיבור לטוב האלוהי שבכנסת ישראל מתעוררים לתשובה, שכן החטא נובע מהתנכרות לאומה ולשורשה שכולו טוב.
יגד*	אי-אפשר להצטער באמת בצרת הציבור אלא על-ידי תשובה, והשתתפות זו היא עצמה שכר מצווה.
יגה	העיסוק בדיני ממונות מבסס את טהרת השכל והלב ומסיר את הספקנות.
יגה1	כשחפץ הצדק האצילי מתגבר, הוא בוקע ויורד ומתלבש בפרטי הלכות ודינים ממוניים, וכוחו מתגבר.
יגו	כשרוצים לקדש את כל הכוחות בבת-אחת, קשה לעמוד ולצעוד, והעיקר הוא עליית ההכרה והתיקון בשלבים.
יגז*	עיקר כבדות ההשגה נובעת מפגמי העוונות ברצון, ואף שראוי היה להתענות, צריך האדם להתחשב בכוחותיו, ובציפייה לחסד ה' יתעלה הרצון.
יגח	המוסר הפנימי הומה בקרבו של האדם ומעוררו לתשובה, ודוחפו לקפיצת מדרגות העלולה לאבד את הרמוניית החיים.
יגט*	אין להיבהל ממונעי התשובה, ואפילו בעבירות שבינו לחברו, שכן אם ישתדל במה שביכולתו לתקן יזכהו ה' לתקן הכל.
יגט1	עיקר התשובה ותחילתה צריכה להתרכז בתיקון העתיד, ואז מובטח לו שיזכוהו לתקן את העבר.
יגי	כשהתביעה המוסרית והציור הרוחני גדולים מהיכולת המעשית, צריך לאחוז בתשובה הרצונית ולא להרפות מהתביעות הגדולות.
יגיא	צער החטא בעת התשובה מזקק את הרצון, ומצטרף עם השמחה להעלות את האדם למעלה ממעלת צדיקים גמורים.
יגיב	שלהבת החרטה הבאה על רוח טְהורה, הופכת את האדם לבריה חדשה, מוארת ומאירה לרבים.
ידא	כשם שצריך להעלות את המידות והמחשבות הנפולות, כך צריך להעלות את המחשבות הקטנות, וזוהי תשובתם של הצדיקים הגמורים.
ידא1	הצער על פגמי הנפש ומיעוט האור שגרמו העוונות, וחפץ הטהרה ופתיחת האורה – זוהי הדרך לתשובה עילאה.
ידב	התשובה וזיכוך המידות מקשרים את הגוף לנשמה, כדי שלא תזניח אותו בשעת עלייתה הרוחנית ותגרום למלחמה ביניהם.
ידג	גם על הדברים המונעים את התשובה אפשר לשוב, ואל יוותר על תשובה קטנה או גבוהה מערכו, שכן הכל מצטרף.
ידד	אין דבר המעכב את התשובה, וגם לפני שתיקן את כל מעשיו יאחז בתשובה הרוחנית, עד שיעזרהו ה' לתקן הכל.
ידה	מעשה של היתר שנעשה בבהמיות, הופך לקדושה ברגע, כשעולה בדעתו לשוב.
ידו*	העצבות נובעת מהשפעת המידות והמעשים הרעים על הנשמה, והתשובה פותחת צינורות של שמחה ועונג.
ידז*	העצבות באה מהחטא והתשובה הופכתה לשמחה, והצדיקים, ובפרט נשמת המשיח, משמחים את העולם בתקנם את שורש החטא העולמי.
ידח	בתשובה מאהבה מתקנים את האכילה הגסה למפרע, וזהו עניין ברכת המזון ואכילת הכהנים המכפרת על הבעלים.
ידט*	אכילה גסה הבאה מתוך חולי – קל להעלותה, ואינה כאכילת מאכלות אסורות, ומכל-מקום יש לצרף לכך גם תשובה.
ידי	התיקון לאכילה גסה צריך להיות בשמחה ובלב נשבר, ובכך מעלים את ה"פשע" ל"שפע".
ידיא	לפעמים צריך להתרחק מרעיונות קדושה ותשובה, אם הם גורמים לעצבות, עד שתתכונן מחשבתו ויקבלם בדרך השמחה.
ידיב	הקרובים לחוג הנשמתי מרגישים בחסרונותיהם, והקרובים לחוג המעשי שמחים בטבעם, ויש שנועדו לתקן את שניהם כאחד.
ידיג*	גם על פגמים שיסודם בחלישות הגוף צריך לשוב, אך צריך שלא לפחד יותר מדי, כיוון שהוא אנוס בהם.
ידיד*	הרהורי התשובה, אפילו בדברים שאין להם תיקון במחשבה אלא במעשה, ואפילו הבאים מתוך יראה נמוכה – הנם בעלי ערך עצום.
ידטו	העצבות והפחד הבאים מהחטא מתהפכים לטובה בהרהור תשובה, ויש להתחזק במוסר המתאים למידתו, בלי לנטוש שום מידה כללית.
ידטז*	הצער הבא מקריאת מעלות קדושה בספרים, מעורב מקטנות הקורא לעומתן ומקטנותן לעומתו, וצריך לברר בין שתי הנטיות.
ידיז*	מי שגדולתו מעשית ותלמודית – תשובתו הדרגתית, ומי שגדולתו בשורש יצירתו – עיקר תשובתו בדילוג.
ידיח	כשאדם מדלג מדרגות – את דרגתו הוא מאבד ואל העליונות אינו מגיע, ועליו לשוב למדרגתו מבלי לעזוב את רושם העליונות.
ידיט	כשהיצר הרע מתגבר כנגד כל התגברות בעבודת ה', אין להתחרט עליה אלא להוסיף גבורה, שכל הכשלונות הנן בכלל "טעה בדבר מצווה".
ידכ	ברפיון הרצון אשם גם חסרון הכוח הגופני, והתשובה צריכה לתקן את הרצון משורשיו המוסריים והגופניים.
ידכא*	ריחוק האדם מציוריו הרוחניים הנו ריחוק גופני ולא נפשי, ולכן כדי להתקרב אליהם עליו להשפיל רק את הכיעור שבו, ולא לנפול לעצבות מדכאת.
ידכב*	מיעוט אמונת האדם בתפילתו, הבא משברון לבו על עוונותיו, סופו להתהפך לאמונה עליונה בחסד ה'.
ידכג	אם נפשו מרירה על חטאיו עד שאינו יכול לעסוק בתורה ובישוב העולם, ישמח את ליבו בכך שמעצם הצער נעשה בעל תשובה גמור.
ידכד	כשם שעבירה גוררת עבירה, כך בושה על חטא גוררת סליחה על כל החטאים.
ידכה*	לפעמים המידות הרעות הן עונש על חטאים קודמים, וכדי לשוב מהן צריך לתקן את חטאיו הקדומים.
ידכו*	מיעוט מתיקות התורה נובע מחיסרון בטבע הישראלי, ובנתינת דעת לתקנו, מיד חוזר אור טבע הנשמה לזרוח.
ידכז*	לפי ערך בהירות התשובה שלפני הלימוד, תגדל בהירות הלימוד.
ידכח*	התשובה מאהבה מעלה ומפרה את התוכן הלימודי למעלה מערכו.
ידכט*	כשמרגיש פחד, עלבון וטומאה, צריך לתקן את כל צדדי חסרונותיו – בתורה, במדע, בחיים ובחברה.
ידל*	דווקא מתוך התשובה האמיתית צריכים לשוב אל העולם והחיים, ובכך ממליכים את השכינה בעולם.
ידלא*	המרפה עצמו מדברי תורה אין בו כוח לעמוד ביום צרה, אך הקב"ה ממציא לו תשובה מתוך הצרה על-ידי הטעמתו את טוב התורה.
ידלב	איחור התשובה מקשה על עשייתה, ובעלי השגות עליונות צריכים לשוב אפילו על דיבורים נחוצים שיצאו מפיהם שלא לפי דרגתם.
ידלג*	ניצוצות הטומאה נדבקים בקודש, ואחר גמר השפעתו הם מתעוררים, וזהו יסוד התשובה במוצאי-שבת, וקידוש הידים והרגלים של פשיטת בגדי הקודש ביוה"כ.
ידלד	היראה וכל פרטיה מוכרחים להיות מחוברים עם החכמה וכל פרטיה, ומחיבורם מאירה נשמת האדם.
ידלה	השאיפות השכליות מיישרות את מעשי העתיד, ועוקרות את שורשי הרע שבקלקולי העבר.
ידלו	השאיפה לצדיקות מקשה על השאיפה לתשובה, ועדיף להשתקע בתשובה והיא תביאהו למעלה ממידת הצדיקות.
ידלז	בעלי תשובה מוכרחים ללכת בדכי חסידות, ורק הצדיקים באופיים יכולים אחר תשובתם ללכת בדרך של צדיקים.
ידלח	כשאדם נופל ברוחו מפני עוונותיו, יתאמץ בהכרת ערך מחשבותיו, שכן יתכן שנטייתו אליהן וחוסר החשבתו אותן גרמו לנפילותיו.
ידלט	ישנם צדיקים שאפילו כשאהבתם אינה מאוזנת עם יראתם, הם מרגישים בעומק צרת החטא ושבים על כך.
טוא	ההכרה באפסות השקר ואי-מציאותו, ואהבת האמת הנולדת מהם, הם יסוד התשובה מאהבה.
טוב	פסגת שאיפת עמל המדע צריכה להיות מופנה לעילוי הרצון עצמו, ולא רק למלא את התאוות הרצוניות.
טוג	צער העמידה במקום אחד גדול מצער הנפילה, שכן הנפילה עצמה פוגמת בחוש הצער, וצער זה הוא מקור החרטה הטבעית.
טוד	עגמת הנפש הבאה בלא סיבה, הנה גילוי אור התשובה בצורה מכווצת, ויש להזיל עליה פלגים ממעיין הדעה העליונה, ולהאירה.
טוה	חשיבות הצדיק בעיני הבריות אינה צריכה להחליש את דעתו, אלא להעמיק את ענוותנותו, ולחזק את גבורתו המשמרת את הענווה.
טוו	תשובת ההשגה היא המקור והבסיס לתשובת המעשים והמידות, והיא מביאה את האדם אליהם גם כשאלו מנועות ממנו.
טוז	כשאדם מכיר את עוונותיו, מיד זורחת עליו בהירות התשובה, ואפילו בדברים המעכבים את התשובה.
טוח	בעלי התשובה המתגברים על הדברים המעכבים אותה, גדולים מבעלי תשובה רגילים. גם בתפילה, המתגבר על מעכביה – תפילתו גדולה, והיא פותחת נתיבות לכל התפילות הנידחות.
טוט	העצבות המתלווה לתשובה, היא מקור השמחה, מפני שמקורה בהבלטת העוונות הבאה מבהיקת האור האלוהי בנשמה.
טוי	כשאין מסתכלים בפנימיות העצמית, הכל נעשה מעורבב ומסופק, ובשיבה לעצמיות שבים לה', והוא הדין בציבור ובהוויה כולה.
טויא	האומה תיבנה על-ידי התפשטות אמונתה ויראתה, וכל בוניה יכירו באמת וישובו אל ה', ותשובתה תהיה מכון גבורה לכל סעיפיה.
טויב	רק ישראל מכירים ומרגישים בצורך לטהר את הנשמה כדי לטהר את הספרות, שכן ספרותם נובעת ממקור חכמת ישראל.
טזא*	כשם שמהות המספר גבוהה מגילויו, כך שורש התשובה בעליונים גדול מגילוייה החשבוניים, ומשפיע עליהם.
טזא1	הווידוי מברר את חופש הבחירה של האדם, אך לאחר הארת התשובה, נמסרים למפרע כל עוונותיו לרשות ידיעת ה' והנהגתו.
טזא2	כל פרק במאורעות החיים ראוי להיחתם ברז התשובה – בירור חלקיו הטובים, ביעור הרע והעלאתו לשורשו.
טזב*	חטאי האדם והעולם באים מפחדיהם ומחוסר אמונתם בחירותם, והביטחון בה' משיב את השלווה ומתקן את כל הפגמים.
טזג*	הצער שבתשובה מתהפך לעונג על-ידי הרצון החזק להיות טוב, אף-על-פי שאינו יודע עדיין כיצד ליישמו.
טזד*	התשובה צריכה להיות מחוברת עם הגבורה האישית.
טזה	הצער שמרגישים בעיסוק בקדושה, נובע מהרגשת הנשמה בעת הארתה את אפסותה, ובתשובה מאהבה הוא מתהפך לעונג.
טזה1	הנשמה המאירה, כל פגמיה גלויים לפניה, ולכן היא שרויה תמיד בתשובה.
טזו	נעימות החיים הבאה על-ידי התשובה, נחשפת על-ידי המרירות שבתחילת צעדיה.
טזז*	התשובה השלמה כוללת כאחד את היגון על החטא, ואת השמחה על הטוב שבאדם, המתגלֶה אפילו בעצם יגונו על החטא.
טזח*	תשובת המחשבה קודמת לתשובת המעשה, ותשובת החפץ הטמיר קודמת לשתיהן, והיא נעשית רק מאהבה.
טזט*	התשובה העליונה, השכלית וההרגשית, כוללת ממילא את כל פרטי התשובות התחתונות.
טזי*	כשם שבעל-תורה תשובתו על-ידי התורה ולא בתעניות, כך בעלי המחשבה הפנימית – תשובתם בה, ולא בשקידה חיצונית.
טזיא	יש לאחוז בתשובה עילאה – זיכוך פנימי והרחבת הנשמה, ובתשובה תתאה הדורשת תלמוד ומעשה – בעד העולם.
טזיא1	על-ידי אור הדעת מתאחדות התשובה העליונה והתחתונה, ומתחדשת אז הארה חשובה, שצריך לעבוד הרבה כדי לדלות מעט ממנה.
טזיב	הצדיקים העלונים רואים ברשעה מסך לצמצום האור הגדול, והצדיקים מתקצפים לעומתה, ומשיח ישיבם בתשובה – שיראו גם הם את הצורך ברשעה.
יזא*	תחיית האומה היא יסוד בניין התשובה הגדולה של ישראל, ובעקבותיה של העולם כולו.
יזב*	הרצון הפנימי לשוב באמת, מתגבר על כל המניעות והעיכובים, בתשובת היחיד, ובתשובת הציבור אל ארצו ואל מהותו.
יזג*	גם שירת וספרות החול החפשי, תבאנה את הקודש והעול האהוב, ויתגלה שרוח הקודש מדברת בכנסת ישראל ובכל תנועותיה.
יזד*	עקירת טבע קדושת היהדות, היא הגורמת לבלבולי הדעות, ואין תשובה להפרת הברית, אלא בתשובה אל ברית ישראל.
יזה*	רגשי התשובה עם כל דכדוכיהם, מוכרחים להיגלות בספרות, כדי ללמדה לדור התחייה, וקום יקום משורר התשובה – משורר הנשמה הישראלית!
יזו*	הפחד מפני דכאותה של התשובה, מוכרח להתהפך לשירה מנחמת ומרפאת, אשר כל מצעדי האומה יסודרו על-פיה.