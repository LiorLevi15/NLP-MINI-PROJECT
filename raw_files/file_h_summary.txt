א	ההבדל בין הטוב והרע תלוי באופי הקבוע של נושאם, ולא בצורה החיצונית, ויניקת הרע העצמי מן הקודש מגדילה את אופיו הרע.
ב	לאוּת הרוח הנובעת מחולשה גופנית, רפואתה בסידור החיים, והנובעת משאיפה למרחבים, רפואתה בשחרורה ממגבלות הענפים.
ג	כדי להוסיף חיים בענפים, צריך להוסיף כוח בשורשם העליון, ממנו יונקים הענפים כולם.
ד	אל ידחה אדם את הרגשותיו הסמויות, אף שאינן ניכרות בשכל, אלא יניח להם להוציא פירות, וידע שסופן להאיר לכל.
ה	כשהיראה מתגברת, וממעטת את כשרון הנפש לעניינים נשגבים, צריך לאוגרה, ולהופכה למרץ מעשי להתגבר בתורה ובמצוות.
ו	ישנם צדיקים שנשמתם נלחצת מתוך חוסר אמונתם בגדולתם והסתפקותם בדרך ההמון, והם מוכרחים לשוב אל ה' המגלה להם בדרכם המיוחדת.
ז	[קריאה] השואף למקור התורה צריך להתאזר בגבורה, ולהביט נכוחה אל האור העליון הפועם ברוחו.
ח	האזנה לשיח העולם הפנימי וסקירת עלייתו הרוחנית, מבארת את התעלות האדם בכל דיבור קדוש, ודוחה דברים בטלים.
ט	מי שנשמתו שירית פיוטית, אסור לו לוותר על תכונתו, וצריך הוא להזות מרוחו הטהור זרמי אורה על כל תורותיו והגיונותיו.
י	ההתבדלות מההמון מאפשרת את פריחת המחשבה, אך מחלישה את הרצון הטבעי, וצריך למצוא איזון בין ההתבדלות להתקרבות.
יא	ביעור החמץ השייך לו, והחמץ שתחת אחריותו, מסמל את ביעור החטא האישי, ואת הערבות לכל ישראל ולעולם כולו.
יב	גם כשהרוח אינה יכולה להתרומם לאור התורה, גדול הוא ערך העיסוק בפרטיה, מפני שהם מזקקים את הנפש משפלות הגוף והדמיון.
יג	תוקף הקודש ועוז המקוריות של התורה שבכתב, פועלים גבורות חזקות, והתורה שבעל-פה מעדנת אותם ומאפשרת את קליטתם.
יד	כשהנשמה השירית נשפלת לדברים בטלים, היא נכשלת בגוזמאות שקר, ובכינוס הדיבור מתהפכים התלהבותו וגוזמאותיו לברכה.
טו	תנועות הרוח הפנימיות הן המיית הכינור הנשמתי מתוך הקשבותיו לאצילות העליונה, וכל עמל המחשבה בא לברר את אותו הקול.
טז	מכל מצוי, חי, וקל-וחומר משאיפות האנושות, אנו מתרשמים, והננו קרואים לצחצח את הרשמים בניתוח הגיוני ובחיבת הקודש.
יז	יראת השמים הישראלית מתייחדת בכך, שעם כל עליונותה היא חודרת לפרטים מעשיים.
יח	המוסר הטבעי מבסס את המוסר העליון, כשם ששורש חזק מחזק את ענפי האילן.
יט	אור החירות שורה רק בארץ ישראל, אך בגלות אפשר לזכות בו על-ידי הציפייה אליה.
כ	השכל והיושר ההמוני הם הזרעונים של ההתעלות הרוחנית, וצריך להיזהר שהם לא יירקבו מפני רוב העיון ושקיקת והחסידות.
כא	צריך להילחם בקליפות התוהו המונעות מחשבה מסודרת, ולבנות בניינים מסודרים, ובכך מידמה הנשמה ליוצרה בונֶה העולמות.
כב	גם לאחר מתן תורה יכולים להימצא בישראל אנשי תוהו, העורגים לחירות קדמוניה עזה, והם מחפשים את אותו העוז בתורה.
כג	המוות אינו אלא התגברות החיים, ודמיון המוות הנובע מקטנות האדם היא הסיבה לטומאתו, ולכן הכהנים פורשים ממנו.
כד	אם אדם מרגיש רוממות וקדושת הגיון במקצוע מסוים, ישביע עצמו ממנו תמיד, ואל יימנע מכך ויעשה בנפשו שקר.
כה	כאב הלב, המבוכה והפחד, הבאים בתחילת החיפוש של האמונות והדעות, נובעים מהכמיהה לאמת הבהירה.
כו	קדרות הנפש, הבאה מתשוקה לאור עליון ומההכרה בריחוקו ממנו, הנה אור פנימי החשוך מרוב בהירותו, וההכרה בכך מאירה אותו.
כז	כשמכיר בנטייתו לעבוד שלא על-מנת לקבל פרס, עליו לפתח חוש עדין זה, ועבודתו תתעלה מעבודת עבד לעבודת רב.
כח	המוסר והתורה צריכים ליישר את הרצון, ולא לטשטשו ולהטריחו, כדי שלא לדלדל את הצורה העליונה של הוד האדם.
כט	התפילה נובעת מהמעיין האלוהי, וזורעת בנשמה אורות קדושים, ופירותיהם וענפיהם שבים ומוסיפים ברכה במקורם העליון.
ל	עבודה תדירית היא להשוות את השכל והרצון במשקל אחד כלפי מעלה, ואת שניהם עם ההרגשה הפנימית.
לא	איחוד האור הפנימי שבמוסר הכליות עם האור המקיף שבתורה (כחומר וצורה), זהו מידת האבות, ויעקב הורישה לכל ישראל.
לב	אור תורת החסד (מוסריות אברהם), ותורת החיים (תורת משה), ותורת השלום (תורה שבעל-פה), מתאגדים ומשפיעים זה על זה.
לג	מאריכות אף ה' לבריותיו, בגלל המטרה שהן מסובבות, למרות רשעותן, אנו למדים לכבד את האמצעים המביאים למטרה רוממה.
לד	הסיגים שדבקו בדעות גדולי האומה, התבטלו לעומת ברק נשמתם, והם מתבררים דווקא על-ידי בעלי נשמות כהות, הזקוקים לדעות טהורות.
לה	הגברת אור התורה המקורי בפרטיה, מבליטה אותם, אמנם לפעמים הבלטה זו נעשית על-ידי בליעה זמנית.
לו	עיסוקינו בתיקון אותם פגמים במשך שנים רבות, לא תרפה את ידינו, אלא תחזק אותנו בעבודתנו התמידית, שאינה לשם תכלית.
לז	התמימות הנה היסוד לבניין החכמה ההסתכלותית, כיוון שהיא משמרת את הצד הטבעי והעז שבאדם ממגרעות ההתלמדות.
לח	השאיפה ליצירות גדולות מרוקנת את האדם מתוכנו, המתכונן דווקא מזרזיפים תדיריים.
לט	צריך לזקק את מידת הקנאה בבואה אל גבול הקודש, שבסיסה לא יהיה קנאה אנושית, אלא קנאת ה' הנותנת שלום לבעליה.
מ	בעולם המחשבה הרגיל, מתברכת המחשבה מסתירותיה המביאות להכרעה, אך בעולם העליון – ניכרת אחדותן השורשית המשלימה.
מא	כפירתה של הפילוסופיה בהשגחה הפרטית והכרתה בהשגחה הכללית, מיוסדת על עומק הדעת, שבאמת כל המציאות כלולה כאחד.
מב	בחירת האדם הגלויה היא רק נטף מהבחירה הכמוסה, שכל מערכת המשפט של כל היש נוהגת על-פיה.
מג	השלמות האלוהית משתלמת והולכת על-ידי הכללתה את הקוטן המתעלה אליה.
מד	שורש ישראל במחשבת העולם הקדומה, קודם התגשמותה, ולפיכך דיבורם פועל במציאות, ולא רק מציירה כדיבור העמים.
מה	יסורי היצירה הבאים מהמעבר מעולם החומר אל עולם האצילות, ממרקים את האדם, ועל-ידם זוכים לעונג העדין של היצירה.
מו	האדם, הציבור, האנושות, העולם, הסביבה העולמית והעולמיות, מוצאים את עצמם בעצמם תחילה, ואחר-כך בסביבתם, ואז מתאחדות הכרותיהם.
מז	שורש השנאה הוא בניגוד העצמי שבין הצדדים ולא בנימוקיהם החיצוניים, וכיוון ששורש הרע בטוב – שורש השנאה באהבה.
מח	אין להתנגד להתגלות התדירית של עצמיות הנשמה, המביאה את האדם והעולם לאושר נעלה מכל שם של מטרה מוגדרת.
מט	כשהאדם הוא נושא שאחרים מוארים על-ידו באור חכמה – דעתו מתרחבת, וכשהוא נושא לחסד – היא מתקצרת.
נ	בעזיבת התורה והחכמה מתהפכים ציורי האלוהות שבאדם לציורי אלילות, ובהארתם – הציור האלוהי מתרחב.
נא	התגברות צמאון התורה היא אות להתרוממות הנשמה, וכשהוא אינו מרוּוה, מתגלות מחלות רוחניות ביחיד ובכלל.
נב	ראוי לעמוד על המשמר לקלוט כל רעיון תכף בהיוולדו, לרשום את רשמיו ולפתחו.
נג	הֵתר אכילת בשר מדגיש את יתרון האדם מן הבהמה, אך מונע קישור באיתנות מידותיה, ובזיקוק הנפש הבהמית הם עתידים להתאחד.
נד	האהבה הטהורה מתפשטת מנפש האוהב וכוללת את הנפש האהובה, וכשהנפש גדולה, היא יכולה להכיל אהבות רבות.
נה	יופיו החיצוני של העולם, הנו גילוי מזערי של היופי הפנימי שבנשמה, והוא מורגש לפי מידתה.
נו	בכל תביעות הנשמה יש אוצר חיים, אף שאינו מולבש במילים ואותיות, וצריך ללקט את פניניו, ובמשך הזמן תפריחם הופעת התורה.
נז	ההכרה באפסות השקר ואי-מציאותו, ואהבת האמת הנולדת מהם, הם יסוד התשובה מאהבה.
נח	חסרון האמונה האור הטוב שבקרבו, מביא למורך הלב, וזהו היסוד לכל הנפילות, ורק ישראל באמונתם מאירים את אור הטוב בעולם.
נט	בעלי התשובה המתגברים על הדברים המעכבים אותה, גדולים מבעלי תשובה רגילים.
ס	גם בתפילה, המתגבר על מעכביה – תפילתו גדולה, והיא פותחת נתיבות לכל התפילות הנידחות.
סא	כשמתגברת בו תאווה להיות טוב לכל, יידע שזו הארה מעולם עליון, ויתאמץ להחזיק בה ועל-ידה יידמה לבוראו.
סב	צריך להתרגל להרגיש את ישות המחשבה ואת פעולתה על האדם והעולם, ושכל הלימודים והחינוכים אינם אלא כלים להוצאתה לפועל.
סג	באמונה יש הארה השוללת את השכל האנושי המאפיל עליה, אך יש להיזהר שהוא לא ישלול אותו לגמרי, שכן סעיפי האמונה נזקקים לו.
סד	שחרור הנשמה מפגעי החומר, מאפשר את התפשטותה הכמותית על כל המציאות, ומתוך כך גם איכותה גדילה.
סה	השנאה והמלחמה באים, כדי שכל פרט יתבלט במהותו המיוחדת, בטרם יתאחד עם חברו, ונמצא שיסוד הכל הוא האהבה והשלום.
סו	כשם שהבניין החומרי מבסס את הערכים האידיאליים, כך בניין הרוחניות האנושית מבסס את המאוויים העל-אנושיים.
סז	ניסיון בלא שיקול דעת אינו נותן מאומה, אך בהצטרפותו אליו, מתרומם תוכן שיקול הדעת בערך כפול.
סח	מפני טבע החומר של האדם והעולם אי-אפשר לדרוש מהם אידיאלים נקיים מסיגים, והעיקר הוא שאיפת ההתקדמות.
סט	ידיעת הגדולה האלוהית של הנפש, אינה צריכה להתבטל ולהיכנע מפני גאים סוררים, שאינם משיגים את עדינותה.
ע	כשהיופי של הקשבת הקודש המתענף בחיים, גורם להתנתקות מהעולם המעשי, שבים להאזנת קול ה' מהתורה הבאה מקדש-הקדשים.
עא	רק ישראל מכירים ומרגישים בצורך לטהר את הנשמה כדי לטהר את הספרות, שכן ספרותם נובעת ממקור חכמת ישראל.
עב	ישנם צדיקים שחולשת גופם נועדה כדי שיתעסקו אתו, ועל-ידי כך ימשיכו קדושה למדרגות גופניות, ובהכרתם בכך הם נרפאים.
עג	האדם אינו יכול לפשר בין הקודש והחול בגלל השגתו המצומצמת, אך במכון קודש הקודשים הסתירות מיושבות.
עד	תשובת ההשגה היא המקור והבסיס לתשובת המעשים והמידות, והיא מביאה את האדם אליהם גם כשאלו מנועות ממנו.
עה	הקישור וההזדקקות העצמית של ישראל לחיים האלוהיים, היא המבטחת את בטחון הגאולה.
עו	ישנם צדיקים שהתפשטות קדושתם מונעת אותם מתורה, תפילה ומצוות, ואלו מתגלים בשיחתם, נטיותיהם ותנועותיהם.
עז	פעולת התפילה היא טכנית-אידיאלית, הנובעת מקישור רצון האדם הפרטי והחלוש עם מקורו הכללי והעליון.
עח	כל מי שיש בו אפילו מעט טוב – שורשו טוב, ורק דחיית ענפי הטוב אלו את אלו מחשיכה את רוחו, ויש להסתכל עליו בעין טובה.
עט	מהעובדה שכוח משיכה רוחני מחזיק את כל העולם הגשמי, ניתן ללמוד על גדלות המציאות הרוחנית ועל עוז ישותהּ.
פ	ההארה הכללית מאירה בדומם יותר מבאדם, מפני שההארה הפרטית שבו מחשיכה אותה, ועל-ידי הענווה זוכים להארה כללית.
פא	מקור השירה שביסוד קדושת ישראל (שיר) גדול מהמשכותיו (זמר), ולמעלה מהם היא ההכרה המרוממת את שיחות החולין (שיח).
פב	הנפש אינה סולדת במעשה שאינו אסור באמת, והמחמיר שלא לצורך מנתק את מעשיו מרצונו הפנימי, ואוויר הארץ מיישר את הדעת.
פג	כשכוחות הנפש של האומה מהווים בסיס לאור נשמתה, פגימותיהם מתמלאות זו מזו, וכשהנפש מתנשאת לבדה, היא מאבדת ערכה.
פד	האידיאלים הגבוליים נכללים בבלתי גבוליים באופן בלתי-גבולי וגבולי, ובהבהקת הבלתי-גבוליות נדחקת הגבוליות להיוולד.
פה	ההכרה ברוחנית העולם כשלשלת רוחנית טבעית האחוזה בחיי החומר, הנה השקפה היותר אמיתית בערכי העולם.
פו	רזי תורה מגלים, שהחול אינו חול מוחלט אלא ביחס לקודש שמעליו, וגם הקודש הוא חול לגבי הקודש העליון.
פז	המושגים הפרטיים הם יותר מבוררים, ובכלליים יש יותר מעוף והארה, ובאיחודם מתחברים יתרונותיהם יחד.
פח	ככל שעולה הפרטיות בדרגות הדצח"מ, אובדת הכלליות מהן, אמנם ישראל בעלייתם כוללים את יתרונות כל הדצח"מ.
פט	רזי תורה מרוממים את הרוח ושאיפותיו משפלות ערכם, ותחיית האומה ולימוד מדעיה הנם צעדים לאותו שיגוב.
צ	הקודש צריך להיבנות על יסוד החול, והתפרצות החול למעלה ממידתו תביא להתאמצות הקודש כנגדו, ולביטולו המוחלט אל הקודש.
צא	כל לימוד צריך להיבנות על יסוד ההשכלה וההרגשה הטבעית, והן צריכות להישתל על יסוד קודש הקודשים הכולל קודש וחול.
צב	צריך אדם לנצח את החלישות שבו, אף אם היא נובעת מיראת שמים ויראת חטא.
צג	אף שיראת העונש קודמת ליראת הרוממות ולאהבה, כשהיא מתגברת יותר מדי היא מעכבת אותם, וכנגדה נלחמת הכפירה.
צד	יראת השמים קודמת ליראת החטא וקובעת את איכותה, וכשזו מתנתקת ממנה, הופכת האחרונה לדלדול וחולשה.
צה	בעילוי האדם מתעלים העולמות כולם, וציורו דבר זה מרומם את רוחו, והתורה והעבודה מכשירים אותו להכרה תמידית בכך.
צו	כשעושקים את חירות הנשמה על-ידי לימודים קצובים, כוחה מידלדל, וכשנותנים לה את חירותה, הם עצמם מגדילים את כוחה.
צז	ההליכה אל הגדלות גורמת חולשה וחרדה לנשמה הרוצה בקביעות, אך במעמקיהן שרויים הגבורה והביטחון, והם עתידים לשלוט.
צח	השפעת המלומד על ההמון הנה מוצדקת, שכן אחדות היש היא האמת, וכל חלקי האחדות יונקים מהחלק המעולה שבהם.
צט	החילוק בין הרוח ה"שֶמית" וה"אַרית", אינו אלא בענפים, שכן בשורש – הכל נבראו בצלם א-להים והכל עתידים להתעלות.
ק	הגיהנם מוכרח להימצא כדי לזקק את הנשמה מזוהמתה, ורק ישראל, המסוגלים לזיקוק זה בעודם בגווייתם (גלות), אינם זקוקים לו.
קא	מקור העצב המתלווה לניגון הלימוד – בגעגוע לאור התורה, וחדוות ה' שבתורה מתגברת עליו.
קב	כללות היש מתהווה ומשתלשלת בהדרגה מלמעלה למטה, אך כל דרגה בפני עצמה מתעלה מלמטה למעלה.
קג	צריכים אנו להחיות את הנשמה הישראלית ולהוסיף לה כוח בכל הדרכים, ובעילויה יתעלו היחיד והעולם.
קד	בעת נפילתו ישים על ליבו, שמעומק התהום עליו לדלות מרגליות יקרות, וישוב ויתעלה, וכן בדור שלם ובתקופה העולמית.
קה	הלימודים, האנשים, העמים והעולמות, זקוקים להכשר נפשי שונה, והנפש העדינה בהתעלותה, גוברת על כל הסתירות.
קו	בארץ ישראל נובע המעיין הרוחני מאליו, ובחוץ-לארץ מעמל האדם, אמנם גם הוא עתיד לגלות את צדו האלוהי בשיבה לארץ.
קז	ההוויה ותנועותיה מרוכזים בנשמת האדם, ואף שבירידתו דבר זה אינו גלוי לו, אמת זו אינה נפגמת.
קח	המידות הרעות שבאדם הם גילוי של סיגי העולם הכללי, וזיכוך המידות על-ידי התורה והתפילה מרכך את שורשם העולמי.
קט	כשהלימוד עוין את המחשבה, יש להתכנס בזיכוך המחשבה ולהבחין בין השכלותיה והרגשותיה, ומהם יתעלה ויתכנס בסוד הדממה.
קי	השכל והמידות הם גילויי הרצון, שהוא גילוי המהות הרוחנית, ורק תשובה המתקנת את המהות הרוחנית, תביא להארת כל ענפיה.
קיא	שורש הדעת והרצון מאוחדים ותלויים זה בזה, ולכן תיקון המעשים המשפיע על הרצון, הכרחי להארת הדעת של סתרי תורה.
קיב	כשהיראה מעכבת את חופש הנשמה, צריך לזקקה בחיבורה אל האהבה (גבורת-גבורות), ואז היא עצמה תסייע לחופש הנשמה.
קיג	השכל האנושי נמוך מהרצון העצמי המגלה את מהות הנפש, אך השכל הקדוש עמוק ממנו, מפני שהוא מקור הרצונות.
קיד	הצדיקים מעלים את תשוקותיהם ואת תשוקות העולם להיות עטרה לה', וזהו יסוד פרק שירה, וכל אדם לפי דרגתו צריך לצפות לכך.
קטו	מחשבת הצדיקים שקידשו את כל כוחות נפשם וגופם, נהיית אמיצה כשהיא נובעת מהרצון, המיוסד בעומק הטבע הגופני.
קטז	אהבתי גדולה לכל הבריות, וקל-וחומר לישראל, וקל-וחומר לתלמידי חכמים.
קיז	כשהירידה הרוחנית נובעת מכשלון הגוף, צריך לתקנה מהשורש, ותיקון זה חבוי בהתעוררות החומרית ההרסנית.
קיח	הנשמה של החושב העליון כמהה, בעת שהוא נדחק להתעסק בעסקי רוח שאינם לפי מידתו, אף שלגבי ההמון הם נעלים.
קיט	מניעת העבודה הקבועה באה לפעמים מהתעלות תדירית, אמנם לפעמים מצטרפת לכך השפעת המידות הרעות, ואז צריך לזככם.
קכ	צריך לברר בין הנטייה למרחבי האצילות, ובין החובה הדוחקת אל הצדדים המעשיים.
קכא	צריך לעמול ולברר, איך המהות הישראלית אינה נערכת לפי מעשיה, ועם זה לא ייחלש ערך המוסר וחובת הבחירה בטוב.
קכב	איני יכול להכחיש את רצוני הנאמן ויראתי הפנימית, וחיי החברה והחיים המעשיים אינם מניחים להם להתגלות בכל עת.
קכג	חשיבות הצדיק בעיני הבריות אינה צריכה להחליש את דעתו, אלא להעמיק את ענוותנותו, ולחזק את גבורתו המשמרת את הענווה.
קכד	השירה היא מקור החכמה, והיא היסוד הרוחני האצילי של כל אומה, ובפרט ישראל ששירתם היא התורה ושורשה.
קכה	ככל שהאדם מקדש את דרכיו, הכרתו מתעלה מדמיונות ונעשית חופשית, והוא מוצא בכל חוק תורני נחלים רוחניים.
קכו	האומה תיבנה על-ידי התפשטות אמונתה ויראתה, וכל בוניה יכירו באמת וישובו אל ה', ותשובתה תהיה מכון גבורה לכל סעיפיה.
קכז	חפץ אני בעבודת ה' שלמעלה מן הטבע, ולהכניס בתוך הטבע אור קודש הקודשים, ומתייחד אני עם כל המשוררים שביש.
קכח	ההשגות הבאות בהתגלות עולמות שלמים, מושגות רק באחדות השכל והרצון, ובדרגה זו כוונה טובה מצטרפת למעשה לגמרי.
קכט	החיסרון שבהגשמה אינו עצמי, אלא רק מצד ההעדר שבכל המתגשם, ולכן עדיפה ההגשמה על-פני שלילה מוחלטת.
קל	אם סרך חטא מונע השגות שכליות, ובייחוד גילוי אליהו, קל-וחומר שטהרה וקדושה מביאים אליהם.
קלא	כשהדבקות האלוהית מתגברת באדם, רצונו מתפשט על כל היקום (גילוי אליהו), והוא מגביר כוח חיים בכל (אור תחיית המתים).
קלב	יסוד העבודה הזרה המידמה לקדושה (העגל), והמסתירה את כיעורה (הבעל) – בשיא הכיעור (פעור), ובגילוי דבר זה יבוא כליונם.
קלג	אף שבכל עבודה צריך להתרכז בעניין אחד, יש לעשות זאת באופן שלא ייפגם עושר העניינים השונים, שכן באמת כולם מאוחדים.
קלד	"השוכח דבר ממשנתו" – היינו מהמשנה השייכת לדרגתו, אבל כדי לעלות דרגה צריך לשכוח את משנתו הישנה.
קלה	החוצפה של עקבתא דמשיחא הנה נגוהות מאופלים הנדחקים לצאת דרך המסך התחתי, מרוב כינוס האור בספירות עליונות.
קלו	כשהדיבור יוצא מגלותו, מתעלה התפילה ומאירה את הרצון, הגבורה והחסד, והארת ארץ ישראל מתעטרת בנשמה.
קלז	כשם שעין הנשמה אינה צרה בגוף, כך עין הקודש העליון (נשמת הנשמה) אינה צרה ברוח החילונית (נשמה) ובבניין החומר (גוף).
קלח	הגדרת הרעיונות המופשטים, במספר ובתכנים קצובים, נותנים מנוח לנשמה הלוֹאָה מרוב טובה הבאה מטיול בפרדס האצילי.
קלט	התכונה של ההכרה האלוהית היא מקור נשמת העולם, וכל החוק, המוסר והשירה, נובעים ממנה, והצדיק המלא בה הוא מקור הברכה.
קמ	חסידי העולם אינם צריכים לקנא בחברותיות הריקה והדמיונית, אך עליהם לבנות עולם חברותי המיוסד על אישיותם המלאה.
קמא	תוכן המידות והמוסר של הנשמה הגדולה, צריך להיות משוקה מטל החכמה העליונה, ובלעדיו כוחה כשל.
קמב	הכשרונות השונים והלימודים השונים סותרים זה את זה כשהם עומדים בפני עצמם, ובהתעלות הנפש והנשמה הם מתאגדים.
קמג	הדממה מביאה לרוח הקודש, ורוח הקודש מביאה להכרת ערך הדיבור, להגדלת ערכו, ולהזרחת סגולת ישראל בו.
קמד	הבריאות המדעית באה ממיזוג הגון של השכל והדמיון, ומתסיסתם מתחדשים ענפי המדע, והנטיה לאחד מהצדדים הורסת אותה.
קמה	חכמת האמת באה מהטוהר השכלי המרומם מהדמיון, ולכן עלול הגוף להיחלש ממנה, וכשהדמיון מתעלה אל השכל, הגוף מתגבר.
קמו	אף שנבואה היא רוח הקודש בשלה ומפותחת, ישנן מעלות שבאו לידי פיתוח דווקא אצל בעלי רוח הקודש ("כתובים").
קמז	הצדיקים מתעלים בקדושתם על-ידי העלאתם פנינים יקרים מעולמות התוהו ומהדעות והעבודות הזרות.
קמח	לפעמים הציורים השלמים אינם יכולים להימצא מפני בהיקת אורם, ורק בשאיבת ניצוצות מתחתית הדמיון האפל הם נמצאים.
קמט	ככל שאדם גדול יותר, הוא צריך לחפש את עצמו יותר, ודווקא בביטול ישותו המדומה יזכה לאור האמת והשלום.
קנ	ישנם צדיקים שיכולים לחיות בקטנות רוחנית באופן זמני, בבחינת תרדמה, ויש צדיקים שאינם יכולים להסתגל אליה כלל.
קנא	העוסק במופלא ממנו, מקשר נפשו אל חיצוניות הציורים, וכשמתבונן במה שהורשה, מתקשרת נפשו בתוכנם הפנימי.
קנב	בשכל החילוני – השכל, הרגש, הדמיון והמעשה, הנם כוחות נפרדים, ובהשגת הקודש – הנם אגודים ומאוחדים.
קנג	ידיעת העולם שמצד החול, הנה אפסית לעומת הידיעה הבאה מצד הקודש, שכן מציאות החול הנה רק צל של המציאות העליונה.
קנד	מכיוון שכל הפרטים הנם הופעות מהכלל המאוחד, ההשגחה הכללית חודרת בכולם, וטעות הפילוסופים היא רק בנתקה ביניהם.
קנה	המניעות המוכרחות שייחסו הפילוסופים לאלוהות, באות מיסוד הרשימו, שהכרחיותו היא הארת הצל של חיוב המציאות.
קנו	ההתעמקות בנשגב (נבואה) עלולה להביא להזנחת העולם הממשי בידי הרשעים, ובלימוד התורה לשמה מואר העולם בכל חלקיו.
קנז	נשמת משה (תורה) עתידה להתאחד עם נשמת המשיח (ישראל), על-ידי נפשות הגרים, והפרדתם היא תוצאת החטא הקדמון.
קנח	צריך למצוא את הקו הממצע בין הרעיונות האציליים והמעשיים, וליצור מסכת לימודית שסגנונה יאחוז בשני הצדדים כאחד.
קנט	חכמת הקודש מהפכת את הרצון ואת תכונת הנפש של לומדיה, ואינה רק מציירת את הקיים במציאות.
קס	החפץ האדיר "להשתאבא בגופא דמלכא", הוא המניע את כל תנועות ההוויה וכל היצורים – השפלים והעליונים.
קסא	כשההשגה האיטית שמלמטה למעלה, והפתאומית שמלמעלה למטה, פועלים כאחד, רוח הקודש מתגברת ואומרת שירה.
קסב	הציורים העליונים מוכרחים להתבסס על-ידי שלוש ההשערות של הגבול: בפני עצמו, היונק מהבלתי-מוגבל, והמתבטל אליו.
קסג	צער העמידה במקום אחד גדול מצער הנפילה, שכן הנפילה עצמה פוגמת בחוש הצער, וצער זה הוא מקור החרטה הטבעית.
קסד	המושגים העליונים מתלבשים באותיות כנשמה בגוף, והמסתכל בערכן התמונתי ומפריד בינן ובין תוכנן, לא יוכל להתחיות מהן.
קסה	איחוד צדדי התורה הפזורים, ומיזוג העבודה השירית והמעשית, נחוצים בייחוד בעת התעוררות הגאולה.
קסו	על-ידי הופעת השירה מתגלים טעמי פרטי המצוות, אף שאינם נתפסים בדרישה רגילה, וראשית צעד זה היא הופעת אור הגדה.
קסז	יצר הצדיקים מתגבר תמיד, כדי שלא תיבטל בחירתם, וכדי שלא ייבטלו הגבורות הנזקקות לעולם, והם מהפכים אותן לטובה.
קסח	הצדיקים שקדושתם הפנימית מיסוד חסד עליון, צריכים לדעת את תכונתם, ושערכם אינו נערך לפי עמלם.
קסט	אחרי שנקבעה הדבקות הטבעית בנשמה, אין להגביל את ציורי ההשגה, אף שהיסוד העיקרי הוא הסגנון המסורתי המקובל.
קע	באספקלריא המאירה כוחות הגוף אמנם אינם מתבטלים, אך מקצתם נשארים במעמדם, ובזיהרא עילאה מתעלה הגופניות כולה.
קעא	נשמתי תובעת אחרי כל לימוד, לשחרר עצמה מציורי ההשכלה המפורטים, ולשוטט בעולם החירות על-ידי תמציתם.
קעב	העולם נברא בשלמות, מלבד הנפש האנושית, ובהתעלותה קושר האדם עטרה למלכות שמים, ומוציא לפועל את מגמת היצירה.
קעג	כשמבינים רק את קישורי פרטיהם של רזי התורה ולא את תכנם, צריך לציירם כגילויים שהועברו במסורת, ובכך מתרחבת בינתם.
קעד	כדי לקבל השפעה ישרה מרזי תורה, צריך להיות במעמד נפשי איתן, שלא יטושטש הכוח המקבל מרוב עיזוזם.
קעה	לא אוכל להסתיר את תשוקתי וקורת רוחי, מהמחשבה על העלאת ניצוצות הקודש שבחול, ואפילו מציורה בדמיון כהה.
קעו	אם אומן חילוני רואה את העולם בצורה יותר מפוארת משאר האדם, קל-וחומר שהצדיקים רואים זאת ברוח הקודש.
קעז	הקדושה העליונה של האמונה הטבעית, לוחמת כנגד הפחד הבא מסיגי היראה.
קעח	כשגאונות האמונה ממלאת את הצדיק, מוארים ממנו העולם כולו וכל הבריות.
קעט	אין שירה בעולם שלא מתנוצצת בה קדושת האמונה, וכשהקדושה מתגלה בה במלואה, אז היא באמת שירת קודש.
קפ	רוח הקודש שופעת תמיד בכל נשמות ישראל, והצדיקים שומרים את השפע שהרשעים אינם מסוגלים לקבלו, ומשיבים אותו להם באהבתם ובתוכחתם.
קפא	בעת שהעולם רועש, וישראל ותחייתם הלאומית מתגלים, הגיע הזמן להשתוקק לרוח הקודש על-ידי העמקה ברזי תורה.
קפב	ככל שיתברר ויצטייר ערך הדיבור, מקורו ופעולתו, בבירור מדעי, מוסרי ואמוני, כן יתעלה הדיבור ויתקדש, ופעולתו תגדל.
קפג	אור הגבורות מכוון כנגד הפנימיות המהותית של המציאות, שאין בה שום ויתור, ולכן דווקא על-ידם מתגלה אור החסד הפנימי.
קפד	הרשעה והכפירה מוצאים מקום להתגדר מהפגמים שביראה ובאמונה, ולכן צריך לבקר ולברר את שתיהן בלא חנופה.
קפה	דחיית הצדיק את העולם הזה, גורמת לו להימשך לשיחות חולין, ובתשובתו על כך מתעלים כל דיבוריו.
קפו	פסגת שאיפת עמל המדע צריכה להיות מופנה לעילוי הרצון עצמו, ולא רק למלא את התאוות הרצוניות.
קפז	הדעת בגדלותה היא יוצרת ובוראת, ורק בקטנותה היא צריכה להתלבש ב"עבודת כפיים", והצדיקים משיבים את עטרת גדולתה.
קפח	עבודה זרה באה לעולם בעת נפילתו, כדי לאמץ את דרישתו לאלוהות, ותפקיד היהדות לזקק דרישה זו, וזוהי תכלית הכפירה.
קפט	הכשרונות שבעלי החיים גדולים בהם מבני האדם, נובעים מהיותם שברים של נשמה עליונה שהתחלקה לסעיפים רבים.
קצ	יש להיזהר מיראה יתירה המביאה לטשטוש הכשרון, ועל-ידי שימת גבול נכון, באים לעבודת "בן" ו"עבד" כאחד.
קצא	[אשית] צריך להרחיב את המחשבה, לטוס מן הגודל אל הקוטן וחוזר חלילה, וככה עוסקים תמיד בתנועה מלאה חיים, וכבוד ה' מתעלה.
קצב	אצל הנשמות האצילות, המחשבה והמעשה מאוחדים, וכל מעשיהם אינם סימבוליים אלא גילויי חיים ממש.
קצג	כוונת תפילין של יד – להכניס את כל האומות תחת השפעת ישראל, ושל ראש – להכניס את כל השרים תחת השפעת הקב"ה.
קצד	בהתעלות רוחנית מוצגים כל מקצועות ברוח בחטיבה אחת, המתחלקת לשבילים רבים, השבים ונאחזים זה בזה בחיבור אורגני.
קצה	צערם של צדיקים הוא צער השכינה על מניעת הכשרת הבריות לקבל את טוב ה', ולכן בפנימיות צער זה מקננת שמחת עולם.
קצו	יש מידה שבה הארת האגדה את ההלכה היא אור ישר, והתעלות ההלכה היא אור חוזר, אך בעומק פנימי – אופי ההארה מתהפך.
קצז	עוונות ישראל גורמים לכך, שמסיגי מזונם הרוחני מתפרנסים כל האמונות, והשעיר לעזאזל הנו הכנה לעתיד בו יצוחצחו הסיגים.
קצח	כל נטיות האדם הטבעיות והחברתיות, שאינן מוארות מהנקודה הפנימית של יראת ה', שורשן בנפש הבהמית.
קצט	כשם שהתארים הגופניים נועדו רק לשבר את האוזן, מפני הדמיון המדויק של יחס חלקיהם זה לזה, כך גם ביטויי הזמן והמספר.
ר	הארת החיים של התורה מתפשטת בכל פרטיה, אך חשכת הגלות גורמת לראותם כפרטים מפורדים, עד להתנוצצות הגאולה.
רא	תכני הקודש נזקקים לעולם מצד עצם אמיתתם, ומצד טובם והצורך בהם, וההתעמקות בכך מגלה ששני הטעמים מאוחדים ביסודם.
רב	הכוחות הגנוזים בישראל מתגלים תחילה בצורה טבעית קמוצה, המגבירה את החומריות, וממנה ייצא אור גדול.
רג	כמהה היא נפשנו ועשירה באור חיים, והיא עומדת להתפרץ ולצאת ולהאיר את כל המחשכים.
רד	יצר הכפירה והעבודה הזרה שבאומות נובע מתאוותם, ובישראל – משאיפתם לאמונה עליונה, ולכן הוא יותר חזק בישראל.
רה	התבוללות עשרת השבטים בעמים, גרמה לפיזור טבע ישראל באומות, ולהכשרתם לקדושה בעתיד.
רו	הכפירה שבעקבתא דמשיחא דומה לריקבון הגרעין, המשחרר את כוח הצמיחה שבו, והמבטל את צורתו הישנה המעכבתו מלנבוט.
רז	ייסורי הצדיק מאי-מילוי תשוקתו לרגש קדושה טהור, ממרקים את זוהמת העולם ומרירות החיים, ולפיכך הם כדאיים.
רח	נשמתי אינה יכולה להטמין את עצמה בשום התגשמות, אפילו של תורה ויראה, כל זמן שאינן מתעדנות ברום ערכן.
רט	על-ידי שאיפת טהרת הנשמה, חוזרת הטהרה אל הגוף, אך צריך לשבור את המחיצות הסובבות אותו.
רי	מכאוב גדול בא לנשמה כשמונעים ממנה לגלות את שטפיה, על-ידי הקשבה חיצונית, והוא הדין בנשמת הציבור.
ריא	כשם שמבלעדי האלוהות לא יכולה להתקיים המציאות, כן מבלעדי מחשבות האלוהות לא היו יכולות להתקיים כל המחשבות.
ריב	אף אם דבקותו מונעת ממנו יישוב הדעת בעסק התורה והמצוות, אל יפחד, שכן ההופעה האלוהית עתידה לזרוח בכל הליכות חייו.
ריג	כשאין מסתכלים בפנימיות העצמית, הכל נעשה מעורבב ומסופק, ובשיבה לעצמיות שבים לה', והוא הדין בציבור ובהוויה כולה.
ריד	בריחת הצדיקים מהכרת החול והרע, משפילה את העולם, וממילא גם את כוחם, וכשיסור פחד זה בעתיד, יתעלה החומר ויתוקן הרע.
רטו	למה אצער את נשמתי החפצה בחופש, תתרומם כפי שאיפתה, וכבלי החטא יוסרו מיד בהרהור התשובה.
רטז	שלוש דרגות של השפעה: השפעת שכר העבודה (לויה), הוספת כוח בעליונים (כהונה), והנעשים צינור השפעה לתחתונים (משה).
ריז	בחוצפה שבעקבתא דמשיחא מתגלים אורות האמונה השלמה הגנוזים באמונה הפשוטה, כדי לשוב לשורשם בגילוי.
ריח	כל מדרגות המציאות קשורות אלו באלו, וזהו יסוד פרק שירה, ונהרת הצדיקים מתפשטת בכולם כפי אומץ הקישור אליהם.
ריט	אסור לבוז לשאיפתו לאורות עליונים, אף אם היא מונעתו לפעמים מעסק המצוות המעשיות, ובמילוי תשוקה זו ישוב אליהם.
רכ	ישראל מכירים ומרגישים, שכל מה שהוא יותר אלוהי, הוא יותר חי, ושהאדם מתחייה מקישור כל דרכיו באלוהות.
רכא	הכפירה מפנה את אור האמונה, כדי שאור הדעת העליון ממנה יוכל להיכנס, ואור האמונה יתעלה על-גביו.
רכב	שלוש מידות ישנם במחשבה, הדורשות כשרונות שונים: נעלמת ובלתי-מצוירת, מצוירת באופן כללי, ומצוירת בענפיה ופרטיה.
רכג	אף שכל אחת מהן דורשת כשרון מיוחד, באספקלריא מאירה נכללות כל המידות במידה העליונה.
רכד	עגמת הנפש הבאה בלא סיבה, הנה גילוי אור התשובה בצורה מכווצת, ויש להזיל עליה פלגים ממעיין הדעה העליונה, ולהאירה.
רכה	שאיפת הצדיקים שתורתם תיבלע בדבקותם, אף שממעיטה את לימודם בכמות, היא מברכת את איכותו, וצריך לשאוף למידה זו.
רכו	גדולתה של חכמת הרזים היא יכולתה לרדת עד לתפיסת האדם הפשוט על-ידי קליעתה לצלם א-להים שבו, ולרוממו.
רכז	תסיסת הלב וגעגועיו לא-להים, וזרמי האהבה והיראה שבנשמה, הרי הם יסורי אהבה, ובגילוי נחליהם יימצאו בהם מעיינות דעת.
רכח	שנאת הרשעים מופנית בעומקה רק לרשעה עצמה, אך בתחילתה היא צריכה לבוא עם שנאת הרשעים, כדי שלא תיטשטש.
רכט	במחלוקת בעלי האגדה עם בעלי הנגלה, האם עיקר עסק התורה הוא בדבקות או בלימוד הלכתי, צדקו שניהם, שכן הדבר נקבע באופן אישי.
רל	גם בעולם השכלי וגם אצל בני האדם המצבים מתחלפים: בזמן קבלת השפע שולטת הדממה, ובהשפעתו מתגברים המילול והעשיה.
רלא	שלושה מינים בתלמוד: בנגלה – ההופעה בלועה בהשכלה, בנסתר – הם מתאחדים, ובייחודים – ההשכלה בלועה בהופעה.
רלב	אין לנפול בדעתו, אם רואה שההחשכה הגופנית מעיבה על בהירות השגתו, שכן עצם הרגשת צער זה מעידה על זַכּוּת גופו.
רלג	גילוי תלוּת רצון האדם ברצון ה', מגלה את סגולת הרצון לפעול במציאות, וזהו היסוד לפעולת התפילה, הברכה, וגזירת הצדיק.
רלד	העצבות המתלווה לתשובה, היא מקור השמחה, מפני שמקורה בהבלטת העוונות הבאה מבהיקת האור האלוהי בנשמה.
רלה	כשאדם מכיר את עוונותיו, מיד זורחת עליו בהירות התשובה, ואפילו בדברים המעכבים את התשובה.
רלו	דווקא ההשערה בגודל אין-סוף הסתום בפני כל הכרה ורגש, היא מקור הברכות ושורש כל הרעיונות המושכלים.
רלז	כשהצימאון האלוהי בוער בנשמה בתוקף, יידע האדם שזהו יסוד לכל מעלות הקודש, ואל ייפול בדעתו מפני כל פגם מעשי ומידותי.
רלח	מי שרוחו מלאה מהופעת אור אין-סוף, אינו יכול למצוא קורת רוח ברעיונות קצובים, וצריך הוא לענג נשמתו בחדוות ה' עליונה.
רלט	ההתלהבות והצימאון הפנימי לאור ה', הם התגלות הקדושה בנשמה, וצריך להכיר בהם ולנהל את חייו על-פיהם.
רמ	אותו הצימאון הפנימי בא לפעמים להשפיע קדושה על ישראל ועל העולם כולו.
רמא	ההתעסקות במחשבות עליונות, אף שאינו מבינם כראוי, מעדנת את הנשמה והעולם, וזהו סוד המשיכה הפנימית אליהן.
רמב	אף שניצוצי הנשמה שקועים בזוהמא, היא עומדת בטהרתה, ומתאמצת להתרומם ולרומם עמה את כל הניצוצות.
רמג	כשהקדושה מתגברת באדם, נעשית כל חשכת העולם לפניו לאור, ורוח אהבה וסליחה מתפשטת בעולם.
רמד	כשתשוקתו של האדם לאור העליון מתגברת, ידבק כל מחשבותיו בנועם ה', ואם לא יעשה כן ימצא את הכל חשוך לפניו.
רמה	סילוק הרצון מהאלוהות מחשש להשוואתו לרצון אנושי, הנו מוקש גרוע יותר, ובדימוים לשם שׂיבור האוזן מאירה האמת.
רמו	התורה משפיעה על ישראל השפעה רזית (רוח-הקודש) והשפעה גלויה ומעשית באופן ישיר, ובאומות רוח הקודש נשפע רק ממעשיהם.
רמז	שנות התוהו שקדמו בעולם, השרישו בו את יראת העונש, כדי שתשמר את היראה העליונה, כשמרים ליין.
רמח	מטרת העבודה והתורה היא להביא את האדם לדבקות, וכשחש נטייה תמידית אליה, בדרכו בלא פחד, והעולם יתמלא חסד על-ידו.
רמט	אפילו אם הדבקות בולעת מהמדעיות והמעשיות, אין לשום על לב, שכן סגולתה שקולה כנגד הכל, ומכסה על כל המגרעות.
רנ	היראה נועדה להגביל את רק חופש הגוף, ואילו השכל זקוק לחופש, וטועים המחליפים ונותנים חופש לגוף או גבולות לשכל.
רנא	הכעס, שבמלחמות האדם ונזקי בעלי החיים, נובע מאי-ההוצאה אל הפועל את הכוחות הרוחניים המתקבצים בנשמה.
רנב	כל יצירה בעלת אופי באה מפגישת שורש הנשמה העליון, עם מאפלי הרגשות שבתכונה החמרית.
רנג	עולם הרעיונות מתחלק לרעיונות קבועים (נצח), ולרעיונות מתנודדים ומשתנים (הוד), ואין אחד מהם מתגלה בלא צירוף חברו.
רנד	צדדי החומריות בנפש, והמינות בעמים, מהויים בסיס משמר לצדדים העליונים, כשמרים ליין, וכשהשמרים נפרדים מהיין הם נמאסים.
רנה	ההשגחה היא הכוונת מאורעות העולם בשביל ישראל, וממנה באים כוונות המצוות והייחודים, ואור זה מתגלה דווקא בארץ ישראל.
רנו	הצד הכַּמותי של ההשגחה הוא הנהגת העולם, וצדה האיכותי הוא עצה עליונה השרויה במחשבת ישראל הקדומה, ומתגלה באור התורה.
רנז	שמות השבטים מורים על ייחודה העצמי של כנסת ישראל, ושמות שבעים נפש בני יעקב – על צירופם לכללות העולם.
רנח	בעתיד יכירו הכל, שלכל העמים, הדתות והסגנונות, יש שאיפה משותפת הגוברת על מלחמותיהם, ויקראו כולם בשם ה'.
רנט	עמל המחשבה הרוחני מוכרח לגלות את שלום הדעות העליון של עולם התיקון, על-אף הייסורים הכרוכים בכך.
רס	אי-אפשר לעצור את הנשמה החדורה צימאון אלוהי, מאורח שטפה הרענן.