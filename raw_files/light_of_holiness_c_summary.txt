יט	בעלי נשמה כללית בדורנו צריכים לעסוק במבואים של האמונה ושל המוסר בכל חלקיו – האלוהי, הטבעי, הפרטי והכללי.
כ	הבנת המהות של יראת השמים הכללית, קודמת להבנת מהותה של יראת השמים הישראלית.
כ2	צריך לברר את המוסר המופשט, והמוסר הבא מיראת שמים, ואת היחסים ביניהם.
כא	מניעת לימוד המוסר אינה רק מפני היות תוכנו ידוע, אלא מפני היותו ידוע בצורה מעוותת, בוסרית ומרירה.
כב	שאלה היא, האם לימודי יראת ה' הנם חטיבה לימודית עצמאית, או שאורם מתפשט בכל התורה – כיחס לימודי השפה והספרות.
כג	היראה אין לה מעצמה כלום, והיא יכולה להשפיל את האדם בריקניותה, או להיות כלי לכל התוכן הטוב שיוצקים לתוכה.
כד	יראת ה' היא החכמה היותר עמוקה, והיא הנותנת למדע את עמקו, ובלעדיה הוא שטחי וחיצוני.
כד2	המוסר של הכפירה אינו כלום, והמוסר הקיים בכופרים נובע מהכרת אלוהים הגנוזה בהם.
כה	המוסר מעלה את יראת השמים למושג כללי, שהוא יסוד האהבה, וקריאת שם שמים עליו מעמיקה את התפרטותו בעולם.
כו	יראת שמים בלי אורה של תורה, מביאה ליראת המחשבה.
כו2	צריך לצרף את יראת השמים מסיגיה על-ידי ההכרה שאין בה סיגים, כשכל חלק ממנה נמצא במקומו.
כז	המוסר הטבעי, והיראה והאמונה הפשוטים, הם הבסיס לכל מעלות הרוח העליונות.
כז2	אסור ליראת שמים שתדחק את המוסר הטבעי, וכשהיא דוחקת אותה, סימן שאיננה טהורה.
כח	יראה חיצונית ממעטת את הרצון האנושי במקום להופכו, אמנם בהכרה פנימית בטוב הגנוז בה היא מתעלית.
כט	יראת שמים מחלישה את הגבורה החומרית, כדי להגביר את האידיאלית, וכשהיא אינה טהורה היא מחלישה את הגבורה הרוחנית.
ל	שלילת הגבורה שנגרמת מהיראה, צריכה להיות מופנית כלפי הרע שבנפש, ולא לעצמיות הנפשית והמחשבתית.
לא	תפקיד הדת והמוסר להילחם עם הפראיות שבאדם, ולהתחבר אל החופש שבצד המואר שבו.
לב	המוסר שבמידות הוא צורך הפרט, והחוק שבמעשים הוא צורך הכלל, ולכן החוק עליון מהמוסר, אך צריך הוא את עזרתו.
לב2	המוסר הטבעי מבסס את המוסר העליון, כשם ששורש חזק מחזק את ענפי האילן.
לג	שורש המוסר של הטוב והרע, נעוץ באידיאל השכלי של האמת והשקר הנעלה ממנו, ופריצת המוסר נובעת מטשטוש הפער ביניהם.
לד	יראת השמים התמימה עלולה ללקות ברפיון, ולכן זקוקה היא לניגוד של הספרות החופשית, שבגסותה היא מאמצת את הרצון.
א	הרגש, הדמיון והחשק, של המוסר הטהור מתגשמים רק על-ידי ההתמסרות אל המוסר האלוהי.
ב	המוסר האנושי אינו מתקן את התאוות משורשן ואינו ראוי להדרכת הכלל, ועדיף ממנו המוסר האלוהי – אף אם טועים בו לפעמים.
ג	רוח ישראל שואף להתפשט בכל, ולפיכך צרה בעדו המסגרת האנושית, והוא דורש מוסר אלוהי ותורה שמימית.
ד	המוסר האנושי והמוסר הטבוע בהוויה קשורים זה בזה, ולכן גדולה השפעת האדם אפילו על השפל שבבריאה.
ו	המוסר האנושי הנו שלב המביא למוסר האלוהי המטיב לכל, שבעומקו מונחת שאיפת התיקון ואיחוד הענפים עם שורשם.
ז	המוסר בא אל האדם בקולו האלוהי מנשמת ההוויה, שאין בה חטא כלל, ונשמתו מבקשת מעשים שמקורם אלוהי.
ח	היראה וקיום המצוות צריכים לבוא ממקור אלוהי הכולל את הכל, והחלפתם בתרבות אנושית, המיוסדים על חיי החושים, לא תצלח.
י	כל הטוב שבעולם אחוז בנטיות המוסריות, ודווקא במוסר הנובע ממקור הקודש.
י2	המצוות הן האדם העליון, כלומר המהות של היש הרוחני ברום מגמתו, ואורח החיים שלהן הנו החיים האידיאליים של היש כולו.
יא	כל הנפילות הפרטיות של היחיד, נובעות מהנפילה הכללית של העולם, ותשובתו מחוללת את התשובה הכללית.
יב	המוסר המוחלט, מאפיל בזוהרו על מדות המוסר הקטנות הנזקקות לעולם.
יב2	הקדושה מאירה את אור המוסר העליון גם בטבע האדם והעולם, אשר שאיפתו הטבעית היא מחזוריות של הרס ובניה.
יג	הקדושה אינה נלחמת באדם ובאהבתו העצמית, אלא גורמת לאהבה העצמית להקרין על הכל, וזהו יתרונה על המוסר האנושי. הקדושה זקוקה למוסר כפרוזדור לטרקלין כדי לשמרה בפרטים, אך היא משוחררת מכל דמגוגיה, ומגבירה את האהבה העצמית. רק בישראל, שתכונת הקדושה מונחת בגזעם הרוחני, יכול היחיד לבוא לטהרת המוסר וממנה להתרומם לקדושה.
טו	המוסר אינו יכול לעמוד במנותק משורשו האלוהי, ובהתגלויותיו הוא מתפרט לגוונים שונים בעמים שונים.
טו2	בישראל מאירים אור המוסר הפנימי, ומקור הקדושה המקיפה אותו מבחוץ (ישראל וישורון).
יט	בפילוסופיה האסכולית, טהרת המידות היא תנאי טכני לבהירות ההשגה, ואילו לפי  התורה היא תנאי מהותי הנובע מהיותן נשמה אחת.
כא	הקישור בין המוסר הכללי והנפשי נשגב מהפילוסופיה, והוא מתנוצץ מסוד ה' ליראיו.
כג	ההנהגה המקושרת עם המוסר הטבעי, נמשכת משם א-להים, והבחירה הכמוסה העל-טבעית, זורחת משם הוויה.
כד	היושר, חופש החיים, הוא הדבר העיקרי בהוויה, והוא השורש למוסר הטהור, הגובר על חוקי ההכרח החיצוניים.
כה	בהזרחות העליונות (אוזן, חוטם, פה) זורח רצון חופשי מוחלט, ורק בתחתונות (מצח ועיניים) קיים טבע רוחני.
כו	האלוהות מוכרחת במציאותה וחופשית בחידושה הוויות, ואחדות זאת קיימת גם בהוויה המוכרחת במקורה וחופשית במציאותה.
כז	שורש הכפירה בבריאת העולם ובניסים, הוא בהכרה שמצד חיוב המציאות האלוהית העולם נצחי ומוכרח.
כח	על-ידי יציאת מצרים הוזרח החופש העליון של הנס, בעולם הסיבתי והטבעי, והעלהו.
כט	מחשבתם של ישראל המכירה בהנהגת העולם, מרוממת את הטבע ומכשירתו לאור הנס, וזוהי משמעות ברית הקשת.
ל	על-ידי הנשמה בעלת הרצון, עולה ההוויה המוכרחת בהכרח תחתון, אל ההכרח העליון המוחלט.
לא	כל רצון חפשי סופו לטוב וכל הכרח סופו לרע, ואור הרצון הזורח בתורה, מגלה את החופש החבוי בהכרח שבטבע.
לב	תכלית המדע היא ההתאמה אל היש האמיתי, ומכיוון שיסוד היש הוא הרצון, אם-כן תכלית הכל היא ההתאמה לרצון היישות. בהסתכלות של ענווה רואים, שגם הרצון העליון הנו רק אצילות צמצומית מאור אין-סוף.
לב2	הכל מתואר ברצון הכללי, וגם החזיונות שמחוץ לרצון, כלולים ברצון העליון.
לג	הגויים נתונים תחת שליטת הטבע הגס, המזלות והרצון העיוור, וישראל משליטים בכל את הקדושה, השכל והחירות.
לד	בחירת האדם הגלויה היא רק נטף מהבחירה הכמוסה, שכל מערכת המשפט של כל היש נוהגת על-פיה.
לה	החירות הוטבעה בנשמת ישראל בצאתם ממצרים, ושעבודם לה' הוא חירותם, ולכן לחם העוני (המצה) הוא החירות האמיתית.
לט	כוחו של הרצון האנושי, תלוי ביניקתו מהרצון האלוהי, ומטרת כל המוסר היא להגביר יניקה זו.
מ	הרצון הטוב המרחף בהוויה, הבונה אותה ומחריבהּ, מתגלה בנשמות לפי גודלן ויכולת קיבולן, והננו קרואים להתקשר עמו.
מא	רצון האדם המתעלה ומידמה ליוצרו, מעדן את העולם, ומכשיר את התרבות האנושית להיות כלי לגילוי אור ה'.
מב	בכל אחד יש קורטוב צדיקות, המידמָה ליוצרה ברצונה, וביכולתה לברוא עולמות ולהחיות מתים, והיא עיקרו של האדם.
מג	הרצון הטוב המונח בעומק האמונה הוא יסוד ההוויה, ובהשתלמותו הוא משפיע חיים וטוב לכל העולם.
מד	סיבת חיוב המציאות הוא טוב הרצון המוחלט, ולכן צדיקים המעלים את הרצון, ביכולתם לברוא עולמות ולתקנם.
מה	ההכרה ברצון האדם כספוג מהרצון העליון, מעוררת לרוממו ולהתאימו אליו, ובתפילה מתבטאת התאמה זו.
מז	המחשבה המאחדת רוח וחומר, תביא להכרת הכל בצד המדעי שבתפילה, ולא רק באינסטינקטיביות שלה.
מח	התפילה גורמת להתפשטות הרצון, והרצון פועל שינויים בעולם בהשוואה גמורה, דבר שהפילוסופיה האנושית אינה יכולה להבין.
מט	התפילה מחייה את הרוח, על-ידי הבעת הרצון כלפי האלוהות, ותפילות ישראל שבכל דור, מעלות את הכשרון העליון של התפילה.
נ	התפילה הנה התרוממות הרצון הפרטי אל הרצון האלוהי, ובהכרת אחדות הרצונות מתגשמת התפילה.
נב	התפילה מעמיקה את פרטי הרצון בשורשם האלוהי, שבכוחו לברוא עולמות, וכך יוצא המבוקש אל הפועל.
נג	גילוי תלוּת רצון האדם ברצון ה', מגלה את סגולת הרצון לפעול במציאות, וזהו היסוד לפעולת התפילה, הברכה, וגזירת הצדיק.
נד	פעולת התפילה היא טכנית-אידיאלית, הנובעת מקישור רצון האדם הפרטי והחלוש עם מקורו הכללי והעליון.
נה	בניין הרצון שבאדם ובעולם ואיחודו ברצון ה' נעשים על-ידי התפילה, וגם המבוקש עצמו מתעלה על-ידי כך.
נז	התפילה נובעת מהרצון המתגלה כתוכן כל היש, והאמונה מתחייה מהרצון האלוהי הנסתר (נשמת היש).
נח	באמת, הדבקות האלוהית אינה זזה משום בריאה, אך עילוי כל המציאות תלוי בהכרתה, הרגשתה, והגלמתה בחיים.
נט	הכרת האדם במהות רצונו, וזיקוק הרצון הכללי, משפיעים על החיים האידיאליים יותר מפעולת המעשים, וזאת היא מטרת התפילה.
סא	בשכל חפשי ניתן לראות את פעולת הרצון, והמעשה הנובע ממנו, על העולם.
סג	האדם מרומם את ההוויה בהתרוממו, ומשפילה בהישפלו, והכרת האחריות שבכך מצילה את האדם מן החטא.
סד	הכרת המדע באדם כמרכז העולם, מציבה את חופש הרצון כמרכז ההוויה, ומאפשרת את איחודו עם הטוב המוחלט.
סה	סגולתם של ישראל גורמת להם להיות משפיעים על ההוויה מוסר אלוהי יוצר, ולא להיות רק מקבלים ובעלי מוסר אנושי ולאומי.
סו	קלקול המוסר האנושי גורם לקלקול העולם וחורבנו (דור המבול), ועלייתו (עולת נח) גורמת לתיקון העולם (אות הברית).
סז	השכל האלוהי יוצר, והשכל האנושי רק מצייר ומרכיב, וישראל בדבקותם זוכים לשכל אלוהי יוצר.
סח	רק בקץ-הימים תעמוד האנושות על הפער בין אופיים היוצר של ישראל, לבין נשמת העמים המציירת.
סט	יכולים אנו, על-ידי עילוי הרצון שלנו, להמשיך נשמות בעלות רצון אדיר, שיביאו גאולה לעולם.
ע	אושר החיים מותנה ברכישת כלים רבים להוציא על-ידם אל הפועל את האושר, ובצפיית ישועה אקטיבית הבאה מרזי תורה.
עב	צריך לצפות לתיקון גמור, עד שידמה האדם לקונו להיות בורא עולמות, והצדיקים משערים בחשק דבקותם קווים מגדולה זו.
עג	השכל והרצון הפרטיים יונקים משורשם הכללי, כשם ששערות הראש והזקן יונקות מהראש.
עד	התפילה היא השדה בו זורעים את הרצונות של הברואים, האדם וישראל, על-ידי העלאתם למקורם, וכפי טהרתה כך היא ברכתה.
עה	המוסר והתורה צריכים ליישר את הרצון, ולא לטשטשו ולהטריחו, כדי שלא לדלדל את הצורה העליונה של הוד האדם.
עו	בילדות האנושות צריך להכניע את הרצון, ובבגרותהּ צריך לתת לו חופש, ובהִתבגרותהּ צריך לפתור בזהירות את הגבול שביניהם.
עז	כשמרגיש חולשה ברצונו, צריך לחזקו בכל הדרכים הטבעיות, המוסריות, השכליות והתורניות, ולא להתמקד בעידונו ובטהרתו.
עח	בדורנו, חיזוק הרצון וכוחות הגוף, שקול כסיגופי הדורות שעברו, והוא יוצא אל הפועל על-ידי אחדות ישראל וגילוי סתרי תורה.
עט	חולשת הגוף מחלישה את הרצון, ובעיקבתא דמשיחא מתחזקת תביעת החמריות והגבורה.
פ	רזי התורה עוד יגלו את פעולת רצון האדם על המציאות, וגילוי זה יהיה בעתיד הכתר של העולם כולו.
פ2	כשרצון האדם מתמלא בגדולת הגבורה, החכמה, הקנאה והיופי, הוא מתברך ומתעדן.
פא	העולמות נפלו בנפילת הרצון בעקבות חטא האדם, ואנו קרואים להעלותם.
פא2	כשיתוקן הרצון, ויבוטא ברצון עם, יתחדש העולם.
פה	השאיפה האצילית היא מזיגה של השכל עם הרצון, המביאה למהות חדשה בעלת אור חדש ("דעת").
פו	עבודת האדם היא לזכך את החיים הטבעיים והרצוניים ולמזגם עם המחשבתיים, וזה נעשה על-ידי מילוי הנשמה בעריגה א-להית.
פז	ידיעת והכרת הטוב מחוללים את הרצון, וגבורת הרצון מחוללת את היכולת.
פז2	אף שתכונות ההכרה והרצון הפוכות, הנן מתאחדות בשורשן, והמוסר מאחד את ענפיהן בחיים.
פח	ההכרות העצמיות חייבות להתעטף בגוונים של הכרות חיצוניות, כדי שתעוררנה את הנפש והרצון, ולא תשארנה בידיעה חיצונית.
צא	הרחבת הדעת והעמקתה מגבירות את הרצון.
צא2	בפגימת הרצון נפגמת גם יכולת הכרת הטוב, ואף-על-פי-כן אל יניח את דרישת ההכרה, שכן סגולת החכמה לתקן את הרצון.
צב	הרצון נפגם בגלל הסתר החכמה העליונה והפרדתם זה מזה, ולכן קודם החטא נולד האדם מהול.
צב2	החטא פוגם ברצון, ומתוך כך בחכמה הבאה ממנו.
צג	ההכרה המוסרית מכשירה את הרצון והיכולת המוסריים, וכשהיא קודמת להם, מתייסר האדם בייסורי אהבה, שתכליתם אור גמור.
צד	פגמים מוסריים גורמים צער וחולשה כשנגשים להכרות רוחניות, וצריך להתגבר עליהם, שכן ההכרה משיבה את אומץ הלב.
צה2	עבודה תדירית היא להשוות את השכל והרצון במשקל אחד כלפי מעלה, ואת שניהם עם ההרגשה הפנימית.
צו	אצל הנשמות האצילות, המחשבה והמעשה מאוחדים, וכל מעשיהם אינם סימבוליים אלא גילויי חיים ממש.
צז	ככל שהאדם מקדש את דרכיו, הכרתו מתעלה מדמיונות ונעשית חופשית, והוא מוצא בכל חוק תורני נחלים רוחניים.
צח	ככל שיקדש האדם את רצונו, תזרח בו הארה של רצון אלוהי חפשי.
צח2	הסתכלות החכמה מביאה לקדושה, שכן שורש החכמה שרוי בתוכה כנקודה שבתוך העיגול.
צט	כשמתגבר באדם חפץ קרבת ה', מתבטל הקיר המפריד בין מחשבותיו הפזורות לבין מחשבת היצירה השלמה.
ק	אור התורה ועצם חייהם של הצדיקים ממזגים את העולם ותנועותיו בקדושה.
קא	במידת הרז, מתאחדת הארת הנשמה עם חיי הגוף ומתחייבת דבקות מיוחדת, כשם שקדושת המאכל מחייבת זהירות יתירה מלטמאו.
קב	הסתכלות בהופעות רוחניות, מעדנת ומקדשת את הטבע הגופני והמעשי.
קג	הארציות וההשגות הבנויות עליה, מבססות את הרוח לבל תטבע בסערותיה, עד שתמצא מקום מבטחים או שתדע לשחות.
קד	כשהרוח חודרת במחשבה ובמוסר יותר מדי, ומתוך כך היא מעיקה, מרפאים אותה בחיצוניות ובשטחיות של החול.
קה	המחשבה על אושר הבא מחוץ לאדם מביאה לעצבות, ואילו ההכרה בערך הרצון והחופש שבהתעלותו, מביאה שמחה רבה.
קו	מקור השירה שביסוד קדושת ישראל (שיר) גדול מהמשכותיו (זמר), ולמעלה מהם היא ההכרה המרוממת את שיחות החולין (שיח).
קז	האמונה מקיפה את כל הפרטים וכל הידיעות ומחיה את כל ההוויה, וממנה שואב הצדיק את אורו.
קח	מקור האמונה המסתורית ברצון המקיף ומחייה הכל, והאמונה הרציונאלית – בחכמה המבחינה בין המדגרות, ושתיהן מוכרחות.
קיא	יחס האדם ויוצרו מניב את תנובתו לפי בהירותה של הנשמה, והוא חודר בכל מעמקי הנפש ומתפשט בכל החיים.
קטו	רק לקודש יש אופי ורצון עצמיים, ואילו החול והרע באים מדחיפות חיצוניות.
קטז	כדי לתקן את פגימת העצמיות בנפש ובעולם, צריך להתעמק ברזי תורה בקביעות המביאה לדבקות תדירית.
קטז2	בגלות דולים אור מתוך החושך במרירות, עבדות וחרדה, שבתוכה מאיר אור חסד עליון, העתיד להתגלות בשיבת ציון.
קיז	מי שהוא ממידת המלכות, מוכן בשפלותו לספוג את כל הטוב ולהופכו לחלק ממנו, ומשתוקק באמת לארץ ישראל.
קיח	כל דבר נשגב מרומם את רוח העוסק בו, אך התורה גורמת לעוסקיה עילוי נסתר, הגדול מגילוייו החיצוניים התלויים בטהרת האדם.
קיט	את האופי העצמי, הפרטי והכללי, אי-אפשר לדעת, וכל המעשים וסיבותיהם הנם השערות איך לכוון אליו.
קיט2	כשמסתכלים בהופעות עליונות, אף בלא הבנה, וחוזרים עליהן בישוב השכל, במשך הזמן הן משפיעות על השכל, המוסר והנשמה.
קכ	החושב העצמי, מוכרח לתת לדברים הכלליים צורה אישית, אשר תתמזג עם הצורות הכלליות.
קכ2	התלהבות רגש הטוב של הצדיקים היא צורך קבוע, וכשברור להם שהיא נובעת מהתגלות נשמתם, היא גוברת על כל שכל מדוד.
קכא	צריך להכיר את עצמו בשלמות, כדי שבעת רעננות הנפש יזכור שעוד יבוא השיממון, ובשיממונהּ יזכור את שעוד תבוא רעננותהּ.
קכב	ישנם צדיקים שנשמתם נלחצת מתוך חוסר אמונתם בגדולתם והסתפקותם בדרך ההמון, והם מוכרחים לשוב אל ה' המגלה להם בדרכם המיוחדת.
קכב2	השואף למקור התורה צריך להתאזר בגבורה, ולהביט נכוחה אל האור העליון הפועם ברוחו.
קכג	הצדיקים הפנימיים עושים לעיקר את גדלות הנפש ועוז המחשבה, והמעשים באים בשטף מאליהם, מתוך שביעת העונג.
קכד	הצדיקים אינם נופלים ממדרגתם לנוכח פגמי מעשיהם, אלא אדרבה, מגדילים את אור הנשמה.
קכה	בלי דקדוק מעשי עלולה הגדולה הנשמתית להפוך לרועץ, ולפרוץ את כל הגבולות.
קכו2	יש אנשים עם אופי קבוע העולים דרגה אחר דרגה, ויש המתנודדים – העולים מעלה מעלה, ויורדים מטה מטה.
קכז	גדולי המדע והמוסר אינם יכולים לספק את עצמם בחיים טבעיים, והם צריכים להשקיע את עצמם באופן תמידי בחיי הקדושה.
קכח	לתלמידי חכמים קשה לפרוש מן התורה, אפילו לענייני מצוות הקשורים בעולם הזה.
קכט	הצורך בחוקים ומשפטים נובע מחטא אדם הראשון, וכשהשכל מאיר החיים מתיישרים מעצמם בטבעיות.
קל	בעלי ההשגה שלמעלה מטוב ורע, מוכרחים גם לשנוא את הרע, כדי לרפא את מוסר כליותיהם הנובע מאהבת הרע.
קלא	מאבק הטוב והרע העולמי, המתגלה גם במלחמת הפנימיות והחיצוניות בנפש האדם, מגביר את כוח הטוב.
קלב	צריך להילחם בתאווה הגופנית, ובתאווה הרוחנית החשוכה, על-ידי הפרדתן זו מזו, בדבקות ואור תורה.
קלג	התנגדות השכל האנושי למשפטי התורה נובעת מהסתאבותו על-ידי התאוות הרוחניות וגשמיות, ותיקונו יבוא בהפרדתם ממנו.
קלה	גם הנפש הקדושה (חוץ מנפש יצחק אבינו) כוללת שתי רוחות – העולם הבא והעולם הזה, הלוחמות בשלום זו עם זו.
קלו	אהבת העולם הזה, הבאה לצדיקים מתוך אהבת העולם הבא, גדולה מאהבת העולם החיצונית של האנושות.
קלז	כל החולשות הגופניות והנפשיות נגרמות על-ידי מעשים רעים, המחשיכים את אור הנשמה ומביאים לקליטת רשמים זרים.
קלח	מציאת נשמת ישראל, שהיא מקור התורה, את עצמיותה, תביא להתנוצצות אותיותיה.
קלט	עולמו הרוחני של האדם צריך להיבנות סביב הפסוק של שמו הפרטי, ומניעת התשובה מרשעים ששכחו את שמם, יוצרת אותם מחדש.
קמ	חטאי האדם, ישראל והבריאה, באו מתוך התנכרותם לעצמיותם, ורק בבקשת ה"אני" העצמי יתוקן החטא ותבוא הגאולה.
קמא	התרכזות בעולם המעשי לבדו משעבדת את האדם, אך חיבורו עם תמציתו שבעליונים קושרת כתרים לעולם המעשה.
קמב	לחירות האצילית אין גבול עצמי, אך יש צורך בגבול כדי שהחירות לא תוחלף בחירות מדומה, הנובעת משעבוד לדעות קדומות.
קמג	כשהרוחניות מוכרת בתור חטיבה טבעית, היא מארגנת את האדם והעולם באושר קבוע, והצורך בתורה ומצוות נעשה טבעי.
קמג2	יש לקחת מהטבע את הסדר, הדיוק וההתמדה, ולהשתחרר מפראותו ומן ההכרח שבו.
קמד	התום הפנימי הוא המבוע העליון שלמעלה מהגדרה, שממנו משתפכים נחלי המוסר והרעיון.
קמד2	התום והיושר הם יסוד האושר, והענווה תלויה בהם, וביחד הם עושים את החיים לרכוש רוחני אמיץ.
קמז	האדם צריך להיחלץ מאנוכיותו ולחשוב על הכלל, בעולם, באדם ובישראל.
קמח	כל מה שלומדים ומתפללים ועוסקים בישוב העולם, מצטרף לתיקון הכללי של העולם.
קמט	חיבור הרגשת הקדושה עם הבינה העליונה, מחבר את האדם לכל היצורים, לשיר יחד שירה לה' בחופש, הנחקק בדפוס התורה.
קמט2	התורה מתאחדת עם הנפש, ומתוך קישור הנפש עם הכלל, והכלל עם ההוויה, נמצא שההוויה תלויה בהשתלמותו של היחיד.
קנ	מאורעות האדם והעולמות כולם מאוחדים הם, והכרתם מתחילה לפעמים מהעליונים, ולפעמים מהאדם, ולפעמים משניהם כאחד.
קנא	רעיונות ותשוקות הצדיק  הם  התמצית של כל המתרחש באומה, באנושות ובהוויה, והוא מרווה את צער צמאונו מהאמת שבתוכו.
קנב	צריך להתאים את דרכי חייו לסדר האלוהי המוטבע בעולם, ועל-ידי כך יושפע ממנו.
קנג	הנשמות הגדולות מצטערות על שאינן יכולות להאיר בשטף ישר על כל פעולותיהן, והן מאירות באור כהה של תולדה.
קנג2	הצדיקים העליונים כוללים את כל הטוב והעונג, ואת כל הרע והסבל שבעולם, ועל-ידי כך הם מהפכים אותו לטוב.
קנד	הנשמות השלמות יונקות את אושרן וחסנן מעצמן, והחסרות צריכות לקליטה מבחוץ ולדבקות בצדיק העליון.
קנה	התכונה של ההכרה האלוהית היא מקור נשמת העולם, וכל החוק, המוסר והשירה, נובעים ממנה, והצדיק המלא בה הוא מקור הברכה.
קנו	נשמת הצדיק היא מגמת העולם (יסוד עולם) ומטביעה בו את חותם האצילות, וכל הנשמות והמעשים באים לשכלל את הוויתהּ.
קנו2	הצדיקים מתמלאים ענווה ויראה בהרגשתם את תלות העולם בהם. כל נפילה מכשירה עליה כפולה.
קנז	כשהאדם מתעלה, הוא מרגיש את ערך הציבור ומציאותו הממשית, ונעשה צדיק לרבים, החי את צרכי הציבור ומנהיגו באופן פנימי.
קנח	המחשבה העליונה שהיא יסוד החיים, זקוקה לכלים רבים (תרי"ג מצוות) להכיל את שפעהּ, ולפי רוב הכלים השפעתה גוברת.
קסא	הטוב והרע המוסריים שואבים את כוחם מהטוב והרע הכללי, ולכן רק התורה העליונה יכולה לתת הדרכה מדויקת.
קסב	בעל העין הפקוחה, מקשר את פנימיות חייו לכל ההוויה בכל מעשה שעושה ובכל אכילה שאוכל, ומעלה אותה עמו.
קסב2	נפש האדם והעולם ערוכים זה כנגד זה וכלולים זה בזה, ומכאן באה השפעתם ההדדית והיכולת להתבונן וללמוד מזה על זה.
קסז	האגואיזם שבהתענגות על ה' נקי מכל פסול, וכשמגיעים למעלה זו מכירים באפסות הרע, אך לשם כך צריכים את המצוות המעשיות.
קע	השגת עושר הישות האלוהית מביאה לדבקות אלוהית ונגרמת ממנה, ועל-ידה הוא ניצול מעוני העולמות הנפרדים.
קעא	ההשתקעות בדעת ה', בדעת, ברגש ובדמיון,  מבסמת את הנשמה ואת ההוויה, בשיעור גבוה לאין-ערוך מכל הארה מוסרית טבעית.
קעב	הצדיקים מתמלאים כל עונג שבעולם בדבקותם, והם אומללים כשאינם מלאים ממנו אף לשעה, וצער זה ממלאם בענווה.
קעג	ערך ההזרחות הרוחניות הנספגות בעצמיות, נמדד לפי מקורן, ולכן העוסקים בתורה זוכים לחיים ואושר הבאים ממקור האורה העליון.
קעד	עונג התורה והמצוות מרגיע את צער הנפש ונשמת כנסת ישראל יונקת ממנו תמיד, ומשפיעה על כל יחיד לפי קישורו אליה.
קעה	שלילת ערך העולם מבליטה את ערך העולם-הבא, והעולם-הזה המשמש לו כפרוזדור, וישראל מגלים את ערכו העצמי של העוה"ז.
קעו	העולם הבא הוא מציאות קיימת בהווה, שממנה באה שמחת המצוות, וצדיקים משפיעים ממנה לעולם הזה.
קעו2	מגן עדן מקבלים טל חיים קדושים וטהורים, בלי חומריות ורפיון.
קעז	לפי ערך הזרחת אור חיי העולם-הבא בעולם-הזה, מתרוממים חיי הציבור והיחיד.
קעח	אהבת העולם הבא יכולה להחיות את חיי העולם הזה.
קעט	אף-על-פי שהנשמה שואפת לרוחניות נצחית, המתעלה מהזמן, החברה והפרטים, מוכרחת היא לרדת אליהם כדי להעלותם.
קפ	המחשבות האצילות (הזִקנה) והסדרים החברתיים (הנעורים) זקוקים זה לזה, ואי-אפשר על אף אחד מהם.
קפא	אורם של ישראל מתקן את פנימיות העולמות, והתרבות מתקנת את חיצוניותם, ובהתעלות רוח האדם תתאחדנה השפעות אלו.
קפב	עילוי העולם תלוי בעילוי הרצון הפנימי שבאדם, ובתיקונו יתהפכו הרע וכוחות היצירה והספרות שלו לקדושה.
קפג	כשמידת החסד מתפשטת וגוברת על הדין, מתאחדים ההפכים שבדעות, והרע מתהפך לטוב.
קפד	שאיפתנו להעלות את ניצוצות הקדושה הפזורים בעולם, ביניקה מאוצר החיים שלמעלה מהעולם, ובצירוף נקודות החיים שבהוויה.
קפה	אין צער בעולם שידמה לצער תשוקת הנשמה אל הטוב המוחלט.
קפה2	הצדק והרשע, האמת והשקר, מצטרפים לאגודה אחת, שבעמקה הכל אמת, צדק וטוב, והמעמיק בכך מהפך את הרע לטוב.
קפו	צריך לעשות את כל המצוות בשמחה, מפני שהן מולידות אהבת ה' והתענגות בנעמו, והחטא מעכב את נועם הנשמה.
קפו2	מי שרוחו מלאה מהופעת אור אין-סוף, אינו יכול למצוא קורת רוח ברעיונות קצובים, וצריך הוא לענג נשמתו בחדוות ה' עליונה.
קפז	הענווה מולידה עונג והיראה מולידה שמחה, והתגלותן באה על-ידי השפעתן ההדדית המולידה גבורה.
קפז2	בארץ ישראל אפשר להמשיך שמחה ממקורהּ, ובחוץ-לארץ רק ממקור העונג, וממנו ממשיכים מאוויר ארץ ישראל על המצפים לה.
קפח	שמחת העולם הנה חיצונית, אבל ברז ההוויה הפנימית יש בכיה תמידית על גלות ישראל, והתנחומים באים מפנים-הפנימיות.
קצא	אושר האדם אינו בא ממדינה חברתית רגילה, אלא רק ממדינה המהווה יסוד להשראת שכינה.
קצב	שנאת העמים לישראל נובעת מתביעתם המוסרית המצרה את הנפש הברברית, אך בעתיד ייוודע לכל שישראל משפיעים עונג.
קצב2	הבו אור, קודש, יושר, צדק וחיים הראויים לשמם, לישראל ולעולם!
קצט	האדם צריך להידמות ליוצרו גם בכוח המדמה, על-ידי טהרת הגוף, הידור המצוות ופאר המקדש. רק בהתרוממות שכלית ומעשית אפשר לשכלל את הכוח המדמה, ולהשיב את בית המקדש למקומו.
רא	שלוש דרגות של השפעה: השפעת שכר העבודה (לויה), הוספת כוח בעליונים (כהונה), והנעשים צינור השפעה לתחתונים (משה).
רג	שני תכנים ישנם בעבודה: העלאת הרגש על-ידי הדמיון, ותחיית הרצון על-ידי השכלות ומעשים טובים.
רד	העבודה הפנימית כוללת: סידור המחשבות, סידור הרגשות, מיזוג שניהם יחד וההבחנה ביניהם.
רד2	לפעמים הנפש פועלת בעבודתה על העולם, ולפעמים, מצג גדלות האדם או קטנותו, אינה אלא כלי להשפעות המאירות לעולם.
רה	העבודה, אפילו המתנכרת לתודעת הקודש, מבררת לאדם ולעולם את היחס בין העולם ליוצרו, וממילא בין האדם לבוראו.
רה2	אחת מדרגות רוח הקודש היא התבררות יחס האדם לא-להים, ומתוך כך יחס העולם לא-להים.
רו	כשיתברר לאדם שאור החיים האלוהיים מחייה אותו ואת ענייניו הרוחניים, תוטבע בו הדבקות בה'.
רו2	כשמכיר בנטייתו לעבוד שלא על-מנת לקבל פרס, עליו לפתח חוש עדין זה, ועבודתו תתעלה מעבודת עבד לעבודת רב.
רז	המוכשרים לדבקות וחסידות אל ירפו מעבודתם המיוחדת, אלא ישמחו בחלקם, ויסתכלו בעין טובה ובכבוד על האחרים ודרכיהם.
רז2	מי שיש לו נטייה לציורים רוחניים, ואפילו רק בדמיון, עליו להתבודד בדרכו, ולא יוכל ללכת בדרך ההמון הרגילה.
רח	כשתשוקתו של האדם לאור העליון מתגברת, ידבק כל מחשבותיו בנועם ה', ואם לא יעשה כן ימצא את הכל חשוך לפניו.
רח2	כשהצימאון האלוהי בוער בנשמה בתוקף, יידע האדם שזהו יסוד לכל מעלות הקודש, ואל ייפול בדעתו מפני כל פגם מעשי ומידותי.
רט	ההתלהבות והצימאון הפנימי לאור ה', הם התגלות הקדושה בנשמה, וצריך להכיר בהם ולנהל את חייו על-פיהם.
רט2	אותו הצימאון הפנימי בא לפעמים להשפיע קדושה על ישראל ועל העולם כולו.
רי	אסור לכבות את הגחלת הרוחנית שבאדם, וצריך להוסיף לה אש "מן ההדיוט" בשכל טוב ובאור תורה.
רי2	הצימאון הרוחני משפיע חיים רעננים בשכל החוקר, ומאזר את כוח החכמה בגבורה ובשלהבת אור.
ריא	אי-אפשר לתאר את עונג הצדיקים בדבקותם בה' הבאה מתוך צימאון אדיר.
ריב	שלהבת צמאון הדעת מצערת את טהורי הרוח, והם מכבים אותה קצת במי הדעת ועבודת ה'.
ריג	על-ידי מיזוג צמאון דעת ה' שבכל חלקי הנפש השונים והגברתו, ניתן לקדש את דברי הרשות והחול.
ריד	הצדיקים מחשיבים עצמם כהמון העם, אך עליהם לדעת שנשמתם מיוחדת ושנתבעת מהם דבקות מיוחדת, ולא ייראו מנפילות.
ריד2	מי שמוכשר ליראה וקדושה אמיתית, צריך להחזיק במידתו, ואסור לו להיות ככל האדם.
רטו	מי שנשמתו שירית פיוטית, אסור לו לוותר על תכונתו, וצריך הוא להזות מרוחו הטהור זרמי אורה על כל תורותיו והגיונותיו.
רטו2	כשהנשמה השירית נשפלת לדברים בטלים, היא נכשלת בגוזמאות שקר, ובכינוס הדיבור מתהפכים התלהבותו וגוזמאותיו לברכה.
רטז	הנשמות הגדולות אין להן מרגוע, עד שיבואו לדרגת הדבקות הראויה להם.
רטז2	יש להתיירא מענווה פסולה המונעת מהאדם לקפוץ מדרגות, ולא לחשוש לגאווה הבאה מהכרת מדרגתו.
ריז	כל כשרון אנושי המתעלה, וכל מחשבה אידיאלית, הנם ניצוצות האידיאל העליון, המתעלים להיכלל בשורשם.
רכ	עבודת ה' בינונית נחשבת לחסרת חדווה בזמן גדלות הנפש, וגדלות הנפש נחשבת לגאווה בזמן המתאים לעבודה בינונית.
רכ2	המוכשרים להסתכלות עליונה אינם יכולים להסתפק במוסר תחתון, אלא צריכים ליונקו ממקורו העליון.
רכא	כל אדם צריך לעבוד לפי שורש נשמתו, ולא לערב בעבודתו תכנים זרים לו, וגאווה ענוותנית זו תביאהו לשלמותו העליונה.
רכב	על-אף מוגבלות העולם והאדם, הוא יכול על-ידי תשוקת הנצחיות שבו להעלות את העולם ולקושרו לקדושה.
רכג	עבודת העלאת הניצוצות הפרטית מביאה להעלאה כללית, שהיא – להצדיק את התנועות המיישבות את הארץ.
רכד	בעילוי האדם מתעלים העולמות כולם, וציורו דבר זה מרומם את רוחו, והתורה והעבודה מכשירים אותו להכרה תמידית בכך.
רכה	כשרצונו של האדם מתנשא, הוא מעלה עמו את כל המקושר עמו בהוויה על-ידי תפילתו ואכילתו.
רכה2	אכילה לפני התפילה (חוץ מאכילה לרפואה) מקשרת את ניצוצות הקודש שבאוכל אל הגוף, ומשפילה את הרצון.
רכו	התפילה היא האידיאל של כל העולמות, והעריגה של כל הברואים למקורם נספגת באדם, והם מתעלים עמו בתפילתו.
רכז	כשהתפילה הישראלית תשוב אחר היעזבהּ, היא תחזיר את כל העיזבון, וכל העולם ישתומם על הודה.
רכז2	העיסוק בפרק שירה הוא עבודה שכלית, הנובעת מחיבור האדם עם המציאות, כהקדמה לעבודת התורה.
רכח	הצדיקים מעלים את תשוקותיהם ואת תשוקות העולם להיות עטרה לה', וזהו יסוד פרק שירה, וכל אדם לפי דרגתו צריך לצפות לכך.
רכח2	חפץ אני בעבודת ה' שלמעלה מן הטבע, ולהכניס בתוך הטבע אור קודש הקודשים, ומתייחד אני עם כל המשוררים שביש.
רכט	הצדיק עומד בין האלוהים ובין העולם, ונטיותיו הם האקורדים של חיי האלוהות בעולם, ופעולותיו נדחפות מעבודת כל הנשמות.
רלג	אף-על-פי שהתורה והמצוות מזככות את המידות, צריך לתקנן בייחוד.
רלג2	התשובה וזיכוך המידות הנם תמידיים, כיוון שככל שהאדם מתעלה, הוא שואב כוחות חיים ממעמקי התוהו, ועליו לתקנם.
רלד	העלאת המידות בנפש ובעולם היא חכמה מיוחדת, הדורשת את הרחבת המדע החדש והתאמתו אל הקודש.
רלד2	המידות הרעות שבאדם הם גילוי של סיגי העולם הכללי, וזיכוך המידות על-ידי התורה והתפילה מרכך את שורשם העולמי.
רלה	ההכרה בשתי נפשות, אלוהית ובהמית, מאפשרת לאדם לדון את עצמו לכף זכות, ולהביט על מגרעותיו כעל נטיות חיצוניות.
רלו	כשמרגיש את התגברות נפשו הרעה, יידע שנפשו האלוהית מתגברת, ולכן הנפש הרעה מתאמצת כנגדה, וישעבד את הרעה לטובה.
רלז	הנשמה עלולה לשאת פגמים מגלגול קודם, שאינם ניכרים בזמן המיית הגוף, ובזמן השקטתו הוא הזמן לתקנם.
רלח	לפעמים צריך לקפוץ מדרגות, ובמדרגות שעדיין לא תיקן, מחוסר רצון, יעודד עצמו בכך שבחירתו אינה חפשית לגמרי.
רלט	אין להתעכב מלהתעלות ברוח ובשכל ובגלל פגמי המידות, אדרבה, אי-אפשר לתקן את המידות בלא תיקון העולם השכלי.
רלט2	גדולי הדעה מטהרים את מידותיהם על-ידי טהרת השגתם, ולא ממוסר חיצוני שאינו בהיר כשכלם.
רמ	כשהנשמה דבקה בצרור החיים מתיישרות כל המידות מאליהן, דרך צינורות התורה, המצוות והמוסר.
רמא	ככל שהאדם גדול ודבקותו גדולה, גדֵלה המלחמה שלו עם סיגי היצר הרע שבדבקותו.
רמב	המידות של גדולי העולם הן חזקות, ולכן בהתפרצותן הן נראות כפראיות, וצריך להעלותן ולא לכווצן.
רמב2	הכרת האנשים הגדולים בחסרונותיהם נובעת מגדלותם, וידיעת דבר זה נצרכת להם כדי להכיר בגדולת עצמם.
רמג	את כל המידות אפשר להעלות חוץ מהעצבות, שכן אין לה שורש בקדושה, ויש להעלותה בהעלאת סיבותיה – הכעס והגאווה.
רמג2	הכעס, שבמלחמות האדם ונזקי בעלי החיים, נובע מאי-ההוצאה אל הפועל את הכוחות הרוחניים המתקבצים בנשמה.
רמד	הכעס בא מכעס עצמי על ריקניותו, שהאגואיזם גורם להוציאו על אחרים, וצריך לשנוא את הכעס בכעס גדול, אך במתינות.
רמד2	צריך לזקק את מידת הקנאה בבואה אל גבול הקודש, שבסיסה לא יהיה קנאה אנושית, אלא קנאת ה' הנותנת שלום לבעליה.
רמה	הרחבת האופי הפנימי עלולה לגרום לבזיון חבריו, ועל-אף הצורך בדבר ולימוד הזכות עליו, עדיף להיזהר ממנו.
רמה2	אל ייבהל הצדיק מנפילותיו, בייחוד בענייני כבוד חברו, שכן יש בהן מעט טוב מפני שמגדילות את נשמתו, אלא ישוב מאהבה.
רמו	המגיע למידת ההשתוות הקשורה בחכמה העליונה, אינו זקוק לכבוד או לגינוי אפילו לצורך רוחני, והוא נוחל את הכבוד האמיתי.
רמז	קליפת נוגה השורה בנפש הבהמית, מחלישה את רצון האדם על-ידי צדיקות יתירה.
רמז2	מיראה יתירה נחלש הרצון, והמידות הרעות משתקעות בעומק הנפש, ובאור הדעת מעלים את המידות ואומץ הלב מתפתח.
רמח	מחשבות קטנות מכבידות על הדעת הדורשת טהרה, אך אין להימנע מלימודן עד שיגיע לשלמות, ובלבד שיכיר בקטנותו.
רמט	הצדיקים מכירים בשפלותם, אך אינם מראים זאת, כדי שלא יחלישו את עצמם, וכדי שלא יבואו לגאווה ולא יעוררו קנאה.
רמט2	הייסורים מהמעשים והמידות הרעות וביטול התורה, הם אש המצרפת ומטהרת את הנשמה.
רנ	אם אדם מרגיש את ריקניותו, יידע כי תשועת ה' קרובה, וישתמש בשפלותו לבסס את ענוותנותו.
רנ2	לפעמים טוב לשכוח את העוונות, כדי להוסיף שמחה במעשיו, וכנגדו הם נשכחים אצל ה', וזכרון הטוב נכפל.
רנא	כשהנפש מתגלה במערומי כיעורה, ינחם עצמו בכך שכנגדה גדול הוא הצד היפה שבה.
רנא2	כשמרגיש שנהרס ברוחניותו, יידע שהגיע הזמן לבנות בניין חדש מפואר מהקודם.
רנב	כשאדם מרגיש עלוב וריקני, יידע שאור גדול מוכן לפניו, ועוונותיו מתייצבים כדי שיצא מעומק האפלה לאור גדול.
רנב2	בעת נפילתו ישים על ליבו, שמעומק התהום עליו לדלות מרגליות יקרות, וישוב ויתעלה, וכן בדור שלם ובתקופה העולמית.
רנג	מי שמשתוקק לדבקות עליונה, אף שמוקף בכשלונות, ידון עצמו כצדיק, שכן תכונת הצדיקות מושרשת בו.
רנג2	ככל שהחוש המוסרי מזדקק, מכיר האדם בחוסר מוסריותו וצערו מתגבר, וצער זה מביא למידות טובות, ויש לקבלו באהבה.
רנד	ההכרות הסובייקטיביות מגשרות בין עולמו המצומצם של האדם לעולם החירות, וגם כשהן לוחצות אותו אל יעזבן.
רנה	בחוש האמונה מרגישים את צער הנפש על פגמיה ושמחתה על תשובתה, ובעת דקדוק עצמי על מעשיו מתנחמים מהתורה וגדריה.
רנז	מניעת העבודה הקבועה באה לפעמים מהתעלות תדירית, אמנם לפעמים מצטרפת לכך השפעת המידות הרעות, ואז צריך לזככם.
רנח	לפעמים צריך אדם לתת לעצמו הנחה ורווח מלהיות רדוף אחר המעשה והתלמוד, כדי שנפשו תתרחב בטיולה בפנימיותם.
רנח2	הרצון לקפוץ למידת חסידות בבת-אחת מגביר את היצר הרע, לכן המגמה צריכה להיות לעלות לדרגה הגבוהה ביותר, אך בהדרגה.
רנט	ההליכה אל הגדלות גורמת חולשה וחרדה לנשמה הרוצה בקביעות, אך במעמקיהן שרויים הגבורה והביטחון, והם עתידים לשלוט.
רנט2	אדם גדול המכניס עצמו לפרטים יותר מדאי הרי הוא מתקטן, וצריך לשוב על כך מאהבה.
רס	היצר הרע מוכנע רק על ידי הפרטים של התורה והמוסר, והיצר הטוב מתחזק רק על-ידי ההופעות הכלליות.
רס2	החטא מביא לקטנות הרצון, ולהסתכל על האהבה שבה נתייחדו ישראל, כחנופה.
רסא	העיון בתכונות הנפש בלא השכלה שכלית עולמית, על-אף הרווח ממנו, מצמצם את ההשגה והמידות והופכן לצורת מספר קטן.
רסא2	תוכן המידות והמוסר של הנשמה הגדולה, צריך להיות משוקה מטל החכמה העליונה, ובלעדיו כוחה כשל.
רסב	כשם שצריך להעלות את המידות והמחשבות הנפולות, כך צריך להעלות את הקטנות, וזוהי תשובתם של הצדיקים הגמורים.
רסב2	כשם שצריך להעלות את המחשבות הנפולות, כך צריך להעלות את המחשבות הכשרות הרדודות.
רסג	המחשבות העליונות של הצדיקים משפיעות חיים לכל היקום.
רסג2	המחשבה האלוהית מזקקת את האדם יותר מכל מוסר הבא מבחוץ. הצדיק מעלה עמו את כל העולם. התגברות המחשבות האלוהיות, ובפרט על-ידי מחשבת הצדיקים, משפיעה טובה לכל העולם.
רסז	הדרך הממוצעת היא טובה לכלל, אך הנוהגים בדרך החסידות, בפרישותם הקיצונית, כוללים ומאירים דרך לעולם כולו.
רסח	אף שהמסוגלים לחסידות צריכים להיבדל מעסקי חול, עליהם להיות מעורבים בדעת עם הבריות, כדי להגביר בקרבם את דעת העולם.
רסט	השקט שבהתבודדות היחיד ועם ישראל, פועל על הסביבה יותר מכל תעמולה חיצונית רועשת, וזוהי העבודה הנדרשת כעת.
רע	ככל שאדם גדול יותר, הוא צריך לחפש את עצמו יותר, ודווקא בביטול ישותו המדומה יזכה לאור האמת והשלום.
רעא	ההטבה שצדיק מטיב עם הציבור בהתבודדותו, עדיפה על התחברותו עמם הממעטת את אורו.
רעא2	צער האנשים הרוחניים מחיי החברה מצחצח את נפשם, והשפעתם עליה חוזרת ומעלה אותם למעלה ממעלת הבדידות.
רעב	ההתבדלות מההמון מאפשרת את פריחת המחשבה, אך מחלישה את הרצון הטבעי, וצריך למצוא איזון בין ההתבדלות להתקרבות.
רעג	כשם שהשתיקה מאפשרת את נביעת רוח הקודש הפנימית, כך הדומיה המחשבתית מאפשרת גילויים עליונים, וזוהי פעולת המצה.
רעד	השתיקה של בעלי המחשבה הדוממת, בונה עולמות רוחניים ושירות נשגבות.
רעה	בעת הדומיה הקדוֹשה, הדיבור הורס את הבניין הרוחני, וכשנותנים לה את מקומה, היא מעמיקה ובונה את שטף הדיבור.
רעו	הדממה מביאה לרוח הקודש, ורוח הקודש מביאה להכרת ערך הדיבור, להגדלת ערכו, ולהזרחת סגולת ישראל בו.
רעו2	רוח הקודש מבררת לאדם את מקור הדיבור ופעולתו, ומביאתו לזהירות במוצא פיו, המביאה לרוח הקודש.
רעז	ככל שיתברר לאדם שהתורה היא סיבת הכל, כן יבין ויחוש את ערכם של מחשבות ודיבורי הקדושה.
רעז2	מקור הדיבור במרומים, ועל-ידי קישורו במחשבות תורה ותפילה, הוא שב למקורו ברוב תעצומות, וביכולתו לברוא עולמות.
רעח	ככל שיתברר ויצטייר ערך הדיבור, מקורו ופעולתו, בבירור מדעי, מוסרי ואמוני, כן יתעלה הדיבור ויתקדש, ופעולתו תגדל.
רעח2	האזנה לשיח העולם הפנימי וסקירת עלייתו הרוחנית, מבארת את התעלות האדם בכל דיבור קדוש, ודוחה דברים בטלים.
רעט	בעלי המחשבות הזכות מצטערים בבואם לצמצם מחשבותיהם בדיבור, וכשהם צריכים לדבר, הם מספיגים דבריהם במחשבות קודש.
רעט2	הדברים הבטלים יונקים מרוח עכורה, המזהמת את הנפש והעולם, ולכן בורחים ממנה כל המעמיקים בקדושה.
רפ	כל דיבור שיוצא בלא דבקות, פוגם בשכל ובמוסר, וכששבים עליו מעלים לקדושה אותו, ועמו מחשבות וכוחות נודדים.
רפא	דיבור קדוש פותח צינור קודש בנשמה, ודיבור בטל פותח בה צינור מזוהם, אך כשעומקו ברצון קדוש, הוא פותח צינורות נשגבים.
רפב	דיבורים המעורבים בדמיונות וחולשה, ויש בהם גם תוכן של דעה, יושר, יראה ואהבה, צריך לבררם.
רפב2	אסור לומר דברים המרפים את מוסר שומעם, אף אם הם נכונים.
רפג	בהירות הדיבור של האדם נובעת ומשקפת את מעמדו הרוחני.
רפג2	כשמדבר דיבורים קדושים ומרגיש צער בקרבו, יידע שמקור הצער מהתמעטות הנפש הבהמית.
רפד	הסדר הראוי הוא – ירידה מהמחשבות אל הדיבור והמעשה, ובנפילת העולם הסדר מתהפך.
רפה	הרגשת הקישור בין הדיבור לעולם, אפילו בדמיון בלבד, הנה סימן לתחילת גאולת הדיבור.
רפה2	כשנשמת האדם מתעלה, הוא מרגיש את ערך הדיבור ופעולתו בעולם.
רפו	כל דיבור קדוש פותח אלפי צינורות קודש, כל חוש מעורר את כל החושים, וכל רעיון מעורר את כל הרעיונות שבהוויה המאוגדת.
רפו2	ככל שמתגברת נשמת האדם, הוא מרגיש את ערך דיבורי הקדושה, והשפעת דיבוריו מתגברת.
רפז	הצעקה המורגשת בכלי הגוף, נובעת מניצוצות הקודש השקועים ברע וזקוקים לבירור, ואצל צדיקים – מצער השכינה.
רפז2	כשם שאת עצי-המערכה הדליקו בקיסמים, כך צעקה קטנה מביאה התעוררות נפשית ושכלית גדולה.
רפח	קדושת המחשבה שבמקדש מתפשטת בארץ ישראל, שמידתה היא קדושת הדיבור, ועל-ידי הציפייה אליה היא מתנוצצת גם בחוץ-לארץ, שמידתו היא ערך המעשה.
רפט	המוכשרים להשגות גבוהות שלא זיככו את מידותיהם שרויים לפעמים בצער, המיתקן בסיגופים או בשמחה וטוב לבב.
רצ	החטא פוגם ביכולת ההשגה, אך אין להתייאש מעליית הרצון, אף שלא תיקן את פגמיו, אלא יצפה לחסד ה'.
רצ2	אם הצדיק נופל באכילתו, מפני שהנפש הבהמית הטתה את רצונו, הוא שב מיד ומתקדש למפרע, ומעלה את כוחות חיים שנפלו.
רצא	על-ידי הברכה מתאחדים ניצוצות הקדושה שבמאכל עם אוצר חיי האוכֵל, וממשיכים משם שפע לכל ערכי החיים.
רצא2	יש ניצוצות חיים המוסיפים אור, וישנם המחשיכים את הנשמה, והניצוצות שבמאכל מאירים רק אחרי הארת התפילה.
רצב	אצל גדולי הדעה, התאבון הוא שמחת הנפש לקראת ניצוצות הקודש שבמאכל.
רצב2	אכילה לשם תאווה מביאה עצבות, ואכילה בקדושה – לשמחה ולחשק התורה, והיא עצמה גם-כן דברי תורה.
רצג	הצדיקים מעלים באכילתם את כוחות השכל, הרצון והשירה, הנמצאים בכל היצורים במצב תרדמה.
רצד	קדושת האכילה של ישראל, בצורתה האידיאלית-ריאלית גדולה מהמוסר הסובייקטיבי של בית עשו.
רצד2	אכילת הצדיקים מרימה את כוחות החיים שבארץ, ומתקנת את הפירוד בין אנשי הרוח ומנהיגי החברה, שבא כתוצאה מחטא הארץ.
רצה	המאכל של ארץ ישראל מקודש בפנימיותו, והציפייה לארץ ישראל על-ידי הזכרת ירושלים בסעודה, מעלה את אכילת חוץ-לארץ.
רצו	ככל שתגבר השפעת המחשבה האצילית על הדיבור, תבוסס ותתקדש הנטייה המינית של האדם, ותשפיע אור חיים בכוח הדיבור.
רצו2	המגמה המינית עומדת ביסוד החיים הנצחיים, ולכן תיקון יסוד קודש זה הנו יסוד המוסר, ועתידה התרבות להכיר בכך.
רצז	טענת המדע החדש ללגיטימיות משכב הזכור, בגלל היצר לכך, מוטעית, אמנם יש מקומות בהם דיברה התורה כנגד יצר הרע.
רצח	תיקון פגם הברית הוא קידוש הרצון, עד שגם צד החולין שבו יתבטל לקדושה.
רצח2	יצר העריות ויצר הגזל, כשהם מתוקנים, הם משפיעים על דורות רבים, וכשהם מקולקלים – מקלקלים דורות רבים.
רצט	קדושת המחשבה והמעשה מקדשת את הטבע והרצון, ובייחוד קדושת הזיווג, המשפיעה על הכל חיים ואומץ.
רצט2	שורש הנטייה המינית המתפתחת בימינו, נובע מהתגלות נועם העולם הבא בעולם הזה.
ש	תאוות המין כוללת בתוכה את יסודות כל נטיות הדמיון והרוח, וברית המילה מאחדת את כולם למטרה מוסרית אופטימית.
שב	הווידוי והתפילה מנערים את הרשעה שדבקה באדם בטרם תצטבר ולא יוכל להתנער ממנה.
שב2	בשינה שואבת הנשמה כוח חיים ממקורה, ועל-ידי כך משפיעה על העולם כולו, והחטא סוגר את פעולת השינה.
שג	ארבע דרכים לקימת חצות: הרגשה פנימית, נשיבת רוח צפונית בכינור, קול התרנגול, ושעון מעורר, ולפעמים מצטרפות כולן יחד.
שג2	אף-על-פי שאין ללמוד סתרי תורה לפני חצות, אם נפשו עגומה וצריך לשמחה – מותר, ומצווה יש בכך.
שד	השינה מרפה את ההכרה החיצונית, ומשחררת את הנפש לעליה אין-סופית או לירידה לעומק תחתית – לפי קביעותו בקדושה.
שה	הצדיק מתקן את חוסר אהבת העולם הזה שבו, על-ידי הדבקות בחיי השעה שבתפילה, ובלימוד הנגלה שבתורה.
שה2	אין להרהר אחרי הצדיקים, כיוון שעבודתם שונה משאר בני אדם.
שו	דווקא הצדיקים המרוממים מהעולם הזה, מכירים ביופיו, מפני שרואים בו עולם עליון, ובכך משפיעים על אומני היופי.
שז	הצדיק העליון מאחד את כל ההפכים וכולו רק חסד, אך כדי שיוכל העולם ליהנות מצדקתו,  צריך הוא להלבישה בלבושי קטנות.
שח	תאוות הצדיק היא הדבקות בה', וצערו הוא כשהוא טרוד בדברים אחרים.
שיב	הצדיקות השכלית והרגשית גבוהות מהמעשית, ומולידות אותה, ואושר העולם תלוי בריבוי איכותן.
שיג	כשרון החסד ותכונותיו ניכרים ופועלים יותר מביטויי הוצאתו אל הפועל, ביחיד ובאומה.
שיד	המציאות מאוחדת ברוחניותה, וכל מחשבה ומעשה של האדם משפיעים על כל הנבראים.
שטו	מסקנת כל ההתחכמויות היא, שאם כל יחיד יעסוק בהשכלות מבוררות ובמעשים טובים, יצטרף כל הטוב שבעולם.
שטז	כשמתגברת בו תאווה להיות טוב לכל, יידע שזו הארה מעולם עליון, ויתאמץ להחזיק בה ועל-ידה יידמה לבוראו.
שיז	הקדושה מביאה לאהבה, חסד וסבלנות, ושכחת ה' – לקפדנות, שנאה ודין.
שיז2	אהבת ה' מביאה לאהבת רשעים נסתרת, אך בגלוי אפשר לאהוב רק את הטוב שבהם, כדי שלא להידבק ברע.
שיח	אהבת הבריות צריכה להתפרץ ממקורה האלוהי בתור תנועה נפשית, ולא בתור מצווה, ולהתגבר על השקפות תורניות מצומצמות.
שיט	הצדיקים הגדולים, הדבקים בכלל, מתחברים ומעלים את הרשעים מבלי להיפגע, ואילו בעלי נטייה פרטית אוהבים רק את הטובים.
שכא	צריך להיזהר כשמדלגים ממוסריות קטנה לעבודת אהבה כללית, שלא לאבד את שימת הלב אל הפרטים המעשיים.
שכג	שורש השנאה הוא בניגוד העצמי שבין הצדדים ולא בנימוקיהם החיצוניים, וכיוון ששורש הרע בטוב – שורש השנאה באהבה.
שכד	המסתכל בצד הטוב שבכל אחד, מתאהב על הבריות בלי צורך לחנופה.
שכה	אהבת ישראל ועבודת הסנגוריה הנן מקצועות גדולים בתורה.
שכה2	מי שמרגיש קרוב למחשבת האחדות, אל ייסוג ממחשבות גדולות, אף-על-פי שנדמה לו כאילו הוא רודף גדולה וכבוד.
שכו	צריך להסתכל בעין טובה אפילו על הרשעים, שכן נקודות הטוב שבהם, למרות מיעוטן, הן העיקר.
שכז	התרבות והכשרונות הם גילויי אלוהות, וההתנגדות אליהם מופנית רק כלפי חוסר התודעה לכך.
שכח	הצדיקים מכירים היטב את כיעור הרע, אך מכירים בעראיותו ובעיקריות נקודות הטוב שבו, ולכן גדולה אהבתם לכל.
שכט	הצדיקים העליונים זקוקים לרשעים שיקררו את דבקותם, שלא יתנתקו מהעולם, ולימוד הזכות שבכך מגביר את יחס הצדיקים לכל הנשמות, ומביא תועלת אף לבינוניים.
של	הצדיק סובל את עוון הדור ומכפר עליו בהשתתפו בצערו, ועל-ידי כך מתעלה העולם ומשתלמים חסרונותיו.
שלא	תשובת הצדיקים הופכת את חטאי העולם לזכות, על-ידי אהבתם וקישורם לעולם כולו, ובייחוד לישראל.
שלב	הצדיקים מגבירים את המחשבה האחדותית, ומשפיעים חסד וטוב על כל העולם, גם כשאינו ראוי לאורם.
שלג	רשע שיש בו טוב, מצווה להסתכל בו ולהעלותו, והחיבור אל הצדיק גם הוא נחשב לטוב.
שלד	צריכים מידה קטנה של שנאה לרשעים, כדי לא להידבק ולהיפגם מהם.
שלד2	מידת החסד שואפת לרומם את ההמון, אך כדי שלא תיפגע מגסותו, עליה לזעוף ולמחות על פגמיו.
שלו	החסד בהתפשטותו עלול לפגוע במוסר, המכיר בגבולות ובחילוקי המדרגות, והייסורים הבאים מכך לאוחזים בו, מבררים אותו.
שלז	חסד אברהם הכמותי, מתעלה לפי איחודו עם חסד אהרון הישראלי האיכותי.
שלח	הצדיק באהבתו לבריות נוסך בהם מאופיו ומרוממם, ואהבה זו מתבלטת בתפילתו, שתוכנה הוא שאיבת חסד עליון, והכלי להכלתו הוא בקשות פרטיות.
שמ	ישנם צדיקים המשתוקקים לתפילין באופן קבוע, ודבקים בה' ורואים רק טוב בכל.
שמא	המסתכל בהשתלשלות התורה מהחכמה העליונה – עוסק בה לשמה, והמסתכל בהסתעפות העולם ממנה – פועל עם א-ל.
שמא2	עבודת ה' נועדה להמציא בעולם את השלמות, אשר כל עילוי פרטי הוא חלק ממנה.
שמב	איחוד האור הפנימי שבמוסר הכליות עם האור המקיף שבתורה (כחומר וצורה), זהו מידת האבות, ויעקב הורישה לכל ישראל.
שמג	אור תורת החסד (מוסריות אברהם), ותורת החיים (תורת משה), ותורת השלום (תורה שבעל-פה), מתאגדים ומשפיעים זה על זה.
שמד	התורה, והחכמה השואבת ממנה, והמצוות שבין אדם למקום, גדולות מהנבואה והמצוות שבין אדם לחברו, ובאיחודן נבנה העולם.
שמו	החסידות היא כשרון אומנותי לחקות את טוב ה' בכוח הדמיון העדין, המזוקק בשכל, והנבואה הנה אחד מענפיה.
שמז	צדיק נסתר הוא צדיק השואף להעלות את עצמו ואת הכל לטוב עליון ובלתי-גבולי, ואינו מסתפק בטוב מדוד ומוגבל.
שמח	יש צדיקים בעלי נסתר, או נגלה, או בעלי שתי התכונות, ויש צדיקים שהנסתר והנגלה נעשים אצלם לדבר אחד ממש.
שמט	אהבת הצדיקים מתפשטת על כל היצורים, ומתוך הרחבתה היא חוזרת ומתכנסת בישראל בעצמה רבה, המפרה את הכוחות הלאומיים.
שנג	זכרון העבר ותקוות העתיד של האומה, משכללים את הנפש לאהבת המצוות התלויות בארץ ובמקדש.
שנג2	צפיית הישועה מזככת את החיים ומרחיבה את הדעת ומעדנת את הרוח.
שנד	חכמת האמת באה מהטוהר השכלי המרומם מהדמיון, ולכן עלול הגוף להיחלש ממנה, וכשהדמיון מתעלה אל השכל, הגוף מתגבר.
שנה	בדורנו חייבים להשתמש בהכרזה של מילים רוחניות, כדי להסתגל לרוח הקודש, ועל-ידי הכרזתן יתעוררו בֵּיאוּריהן.
שנה2	חסרון רוח הקודש בישראל הוא מחלה, ובארץ ישראל הוא מחלה כואבת.
שנו	ככל שהאדם מתעלה, יכול הוא להשיג אמונה ואור מכל חכמה ותרבות, ואפילו טמאה.
שנו2	תורה שבעל-פה היא התפשטות פנימיות חיי האומה, ולפי גודל שקידתה מוטבע רישומה בעולם.
שנז	ההוויה ותנועותיה מרוכזים בנשמת האדם, ואף שבירידתו דבר זה אינו גלוי לו, אמת זו אינה נפגמת.
שנח	ככל שמחשבתו של אדם משוטטת ודבקה בעניין האלוהי האחדותי, רוח הקודש שורה עליו, והוא מתמלא בענווה ואהבת הבריות.
שנט	רוח הקודש שופעת תמיד בכל נשמות ישראל, והצדיקים שומרים את השפע שהרשעים אינם מסוגלים לקבלו, ומשיבים אותו להם באהבתם ובתוכחתם.
שסב	מי שמזדעזע ונופל גם מפגימה קטנה, הרי זו התנוצצות של גילוי אליהו, שהיה קפדן, וישוב ויזכה לשלום.
שסב2	אם סרך חטא מונע השגות שכליות, ובייחוד גילוי אליהו, קל-וחומר שטהרה וקדושה מביאים אליהם.
שסג	אומץ גילוי אליהו אחוז באמונה הטבעית העזיזה, מקור הוודאות וקנאת הדייקנות, המביאה להכרת חשיבות האומה ורווחתה.
שסד	אהבת ה' עליונה הופכת לקנאה פועלת, הדוחה עירוב זר וגוברת על המוות, והיא שרויה בישראל ומתגלה ביחידיה.
שסה	הקישור לעולם העשייה ונטיית תיקונו, הביא לקנאותו של אליהו, והם שיביאו את השלום ואת עילויו של עולם העשייה.
שסה2	כשהדבקות האלוהית מתגברת באדם, רצונו מתפשט על כל היקום (גילוי אליהו), והוא מגביר כוח חיים בכל (אור תחיית המתים).
שסו	שיחת מלאכי השרת הטבעית, וסיפורי הנשמה המְלַאכותיים והבחיריים, מתאחדים ברזי תורה המתגלים על-ידי אליהו.
שסז	החטא גרם לצורך ביניקת כשרונות מחוץ לתורה, וזוהי סיבת הגלות, ובתורתו של משיח כלולים כל הכשרונות כמו לפני החטא.
שסח	הנשמות הישָנות אחוזות בגוף, ועליהן לכלות על-ידי הוצאת תפקידן הגופני אל הפועל, ולהתעלות מעליו.