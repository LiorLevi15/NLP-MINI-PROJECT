א	כנסת ישראל היא תמצית ההוויה, ומאורעותיה הם תמצית ההיסטוריה, ואמונתה היא התמצית המבוררת ומבררת את כל האמונות.
ב	ישראל מגלים את יד ה' בעולם, ולכן הנהגתם היא ניסית ועל-טבעית והם ראויים לנבואה.
ג	אי-אפשר להגדיר את מהותה של כנסת ישראל משום שהיא כוללת כל, ויסודה מושתת על אהבתה הפנימית לה'.
ד*	כנסת ישראל הנה הלבוש של האלוהות המתגלה בעולם, וחפץ ההטבה לכל שבאלוהות מתגלה בעצם הווייתה.
ה*	שאיפת חייה של כנסת ישראל היא המגמה המוסרית שבהוויה, המתבלטת בשמות הקדושים, ולכן היא אוהבת אותה יותר מעצמה.
ו*	באדם מתרוצצות נטיות לרע ולטוב, וניתן לכפות את הרע אל הטוב, ושאיפת ישראל להעלות ולאחד את הרע עם הטוב.
ז	בישראל מאירים אור המוסר הפנימי, ומקור הקדושה המקיפה אותו מבחוץ (ישראל וישורון).
ח	כשהשכינה השורה באומה מתגלה בארץ, העולם כולו מתברך ומתעדן.
ט*	יחוד קוב"ה ושכנתיה הוא איחוד רצון כנסת ישראל המלובשת ביראה, עם הנטייה האלוהית הכללית שבהוויה המלובשת באהבה.
י	הרעיונות הכלליים צריכים להתרכב ברעיונות העצמיים של ישראל, וזהו יחוד קוב"ה ושכינתיה.
יא	כוחם של ישראל הוא בגילוי אמונה ניסית, המעלה את הטבע מבהמיותו.
יב	היהדות הטבעית והניסית נאבקות זו בזו עד למציאת האיזון ביניהן, כשם שהגוף והנשמה נאבקים זה בזה עד לאיזונם.
יג	נסירת הדבקות בין ישראל לה' באה כדי לאפשר דבקות מתוך הכרה ובחירה.
יד	התורה מוטבעת במהות ההוויה, וכפי זיקוק הנשמה כן גדל הנזק שבחסרון התורה, ולכן ישראל זקוקים לה.
טו*	ישראל, בעצם מציאותם, מעידים על גאות ה' ועל הנהגתו את העמים, ומעוררים בכך את תביעת הקדושה בחיים המעשיים והעיוניים.
טז*	העלאת כנסת ישראל במדרגתה העליונה, כל זמן שיש חילוק בין העמים, זו היא מדרגת נקודת ציון.
א*	כנסת ישראל מיוסדת על בסיס המוסר האלוהי ולפיכך תשועתם תלויה בתשובה, מה שאין כן בשאר האומות.
ב*	האידיאה הנשמתית של ישראל היא המוסריות המוחלטת, ולכן כל פגם מוסרי של היחיד מנתק את קישורו לאומה.
ג	רק בישראל נשמת היחיד יונקת את חייה מנשמת הכלל, הניזונה מן המצוות.
ד*	בישראל, יחס היחיד אל הכלל דורש מזון רוחני של תורה כדי שלא יטושטש, ואילו בעמים – די בנטיות הטבעיות.
ה*	כשמתרבה כוחה החומרי של האומה נשמתה הכללית מתפשטת, וכל יחיד שואב חיים ממעיינה לפי צינורו.
ו*	היופי הפנימי של כנסת ישראל המושך את בניה אליה, נובע מהחן הפנימי האלוהי השורה בה, הנמשך בכל יחידיה כחוט של חסד.
ז*	תוספת רוח הקודש באומה מגדילה את הקשר שבין היחידים אל הכלל.
ח*	רוח הקודש מתפשטת דרך כנסת ישראל אל כל היחידים לפי מעשיהם, וכל יחיד המתעלה במוסריותו מעלה את נשמת האומה.
א*	הדבק באור האלוהי שבכנסת ישראל זוכה להידבק באור האלוהי שבכל האנושות, הוויה, והאלוהות העליונה, ומוסיף בהם כוח.
ב*	דור הגאולה הוא חותַם כל הדורות, ולכן כל הקשור לחפץ ישועת ישראל, הוא קשור בסתר לאמונה ולמצוות, ועוונותיו נמחלים.
ג*	הדבקות בצדיק חשובה, אך צריכה זהירות מפני דבקות בחסרונותיו, ואשרי הנדבק בנשמת האומה שהיא טוב מוחלט.
ד*	כשהאור האלוהי מתעלה ומתפשט בכל העולם, כנסת ישראל באהבתה לה' מתרוממת על-ידו, ומשפיעה ממנו לכל העולם.
ה*	בישראל, הצימאון להיבלע ברוח האומה הוא צימאון לה', ולהבדיל אצל אומות העולם, הוא ספוג בשנאת הבריות.
ו	צריך לשתול את עצמו ומחשבותיו בכנסת ישראל ובמחשבותיה העצמיות, ומתוך עלייתה יתעלה גם במעלות האנושיות הכלליות.
ז	התורה והמצוות מקשרות את האדם לכנסת ישראל, בצערה ובשמחתה, ובשמחת חידושי הזמנים שלה.
ח*	כדי להידבק בכנסת ישראל צריך לזכך את עצמו, כדי שמושג הכלל יהיה מצויר יפה בנפשו.
ט	המחשבה הכלל-ישראלית צריכה להיות גדולה ועליונה כל-כך, עד שתכלול את המחשבות הקטנות ביותר.
י	בהתקשרות לכנסת ישראל מרגישים את קול ה' העובר דרך כנסת ישראל, הדובר את התורה שבעל-פה מתוך התורה שבכתב.
יא	נשמת ישראל האדירה מתפשטת על כל נשמות ישראל הפרטיות בכל דרגותיהן, והיא שתשיב אותן למקום בית חייהן.
א	אהבת ישראל ועבודת הסנגוריה הנן מקצועות גדולים בתורה.
ב*	אהבת ישראל נובעת מהאמונה בסגולתם וחשיבותה גדלה בעת ירידתם, והמסנגר עליהם מתרומם משפלות העולם על-ידי הצדיק אוהב האומה.
ג	אהבת אומתנו אינה מונעת מאתנו לבקרה, אך גם אחרי הביקורת נקיים הם מכל מום.
ד*	דברי התורה ודברי חז"ל על שנאת הרשעים הם נסיונות ובירורים לאדם כדי להביאו לאהבת ה' עליונה, בה מתעלה אהבת ישראל והבריות.
ה*	אהבת ישראל מחייבת אהבת כל האדם, וכשהיא מטביעה שנאה כלשהי סימן שלא נטהרה עדיין מזוהמתה.
ו*	המחלוקות ושנאת החינם מונעות את המידות הרעות מלהתאחד, ומצביינות את המידות הטובות בגוונים שונים.
ז*	לפעמים בהוקרת האומה ואהבת כבודה טמונים יותר יראת שמים ואמונה מהיראה והאמונה עצמם.
ח*	אהבת ישראל בנויה על מאווייהם הרוחניים המשותפים ולפיכך היא צריכה חיזוק תמידי, ואינה טבעית כאהבת העמים.
ט*	תורת המשיח, הכוללת את טבעיות האבות ותלמודיוּת משה, מבסמת את העולם בריחות טהרה של גן עדן, ומגלה את אורם של ישראל.
י*	אהבת ה' מעוררת את אהבת ישראל וארצם בלב כל אדם ישר, תרבותי ואסתטי, בגלל היותם מַטְביעי המוסר האלוהי בעולם.
א*	ישראל בעמים, ארץ ישראל בארצות, ותורת ישראל באמונות – הנם המרכזים המשפיעים ומזינים את סביבותיהם.
ב*	הקב"ה פיזר את הכשרונות בין העמים כדי שיצטרכו להשתלם זה מזה, אך ישראל שלמים בפנימיותם ומשתלמים רק בחיצוניות.
ג*	המטבע הראשי של צביון ישראל הוא צמצום מעשי, שעליו שורה כאחד הרחבה רוחנית אוניברסלית.
ד*	הנטייה ממקור ישראל מביאה לצייר את האלוהות בהכרה חיובית מוחלטת, ובזה נפלו הנצרות מצד החסד והאסלם מצד החכמה והגבורה.
ה*	השלילה שבתכלית הידיעה כוללת ציורים חיוביים, היכולים להתגלות רק על-ידי קדושת הרגשות הטבעיים הבאה מקדושת האומה.
ו*	כל ציורי העולם, התרבויות וההשקפות, לא העיבו אפילו נקודה אחת מהאור של כנסת ישראל.
ז*	ההבדל שבין ישראל לעמים, הקיים גם בשעת חטאם, הנו מהותי ומיוסד בעצם נשמתם, וכל ההבדל בין הקודש לחול מבוסס עליו.
ח	שקיעת האנושות גרמה לכך שצורת ישראל תהיה ברייה חדשה לגמרי, ולא קומה שנייה על גבי האנושות.
ט	כשם שהשוויון שבין האדם לבהמה בטל לגבי הפער שביניהם, כך השוויון שבין דת ישראל לדתי העמים בטל לגבי הפער שביניהן.
י	ההבדל בין נשמת ישראל לנשמת העמים גדול מההבדל בין נפש האדם לנפש הבהמה, שכן הוא איכותי ולא כמותי.
יא	ישראל מאפשרים לכל האומות להתאחד למשפחה אחת על-ידי איגודם את כל כשרונות העמים.
יב	אורם של ישראל המשתנה מתקופה לתקופה ובכל עם ועם, יאיר בעתיד כאחד.
יג	היצירה האלוהית מחריבה מציאות חסרה (לאומיות הגויים) כדי להחליפה בשלמה, ואילו לאומיות ישראל כבר הגיעה לשלמותה.
יד	סם החיים של ישראל המשמרם בגלות שלא יכלו ככל העמים, עתיד להאיר לכל העולם.
טו	שנאת העמים לישראל נובעת מתביעתם המוסרית המצרה את הנפש הברברית, אך בעתיד ייוודע לכל שישראל משפיעים עונג.
טז*	תנועות החופש בישראל, אפילו אצל הקלים שבהם, יונקות מצימאון לעולם החירות העליון, המשוחרר מכל דמיונות האומות ושעבודם.
א*	בישראל, הלאומיות המעשית היא הכלי לאור הלאומיות הרוחנית, ובגלות נשברו הכלים והאורות נתעלו והעמיקו את יראת ה' בישראל.
ב*	כל יחיד המתעלה מטביע את חלקו האצילי באומה, והיא מתוספת על-ידו בעטרת תפארת.
ג*	באומות, הפסיכולוגיה הלאומית דומה לפסיכולוגית היחיד המתפתחת בטבעיות, ואילו בישראל הלאומיות היא מוסרית וזקוקה לפיתוח.
ד*	הגלות היא תשובת המשקל לנטייה החומרית של האלילות ולשנאת החינם, וההתעוררות הלאומית היא האות לשוב לאיזון.
ה*	הגלות שברה את הרצון הלאומי שנטמא בעבודה-זרה, ובאהבת ארץ ישראל והשפעת קדושתה הוא שב ונבנה בטהרה.
ו*	במשיח בן יוסף מתגלה הלאומיות המצומצמת, ולפיכך הוא עתיד ליהרג, ולפנות את מקומו לגילוי הטוב שבעתיד ולביעור כל הרע.
ז	אושר האדם אינו בא ממדינה חברתית רגילה, אלא רק ממדינה המהווה יסוד להשראת שכינה.
ח	קטנות האמונה באה מתוך חוסר האמונה בעצמו ובהתאמתו אליה, ובייחוד בישראל, שגאוותם הלאומית משובצת בענווה.
ט*	תוכנה הפנימי של הלאומיות הוא יראת ה', וכשמחשבת היראה נפלה היטשטשו הדעות הקשורות בה, והלאומיות הידלדלה.
א*	התגלות הרצון הטוב בדיבור ובמעשה, מרוממת ומחברת לטוב את רצון כל הנפשות, ובייחוד את רצון כללות האומה.
ב*	מקור הרגש ונטיית הצדק – באור הפנימי המאיר בשכינה שבישראל, אך השפעת ברכתם לעולם תלויה בקישורם למשפט השכל העליון.
ג*	נשמת הגדולה מבקשת אוצרות להניח בהם את עושר הופעותיה, והם הם המצוות, הלימודים, התפילות והמנהגים.
ד*	התורה המעשית מסירה מכשול מדרכה של נשמת ישראל, ויוצרת מזג רוחני המתאים לגידולה ופריחתה.
ה*	לעומקה של כנסת ישראל נכנסים על-ידי צירוף דייקנות פרטי ההלכה עם המחשבות העליונות.
ו*	אמונת ישראל ומצוותיהם מקבלים את אורם מכנסת ישראל, וכשהיא מתמעטת כלבנה זיוום מתמעט.
ז*	החינוך המוציא את יסוד כנסת ישראל אל הפועל צריך להיות מלא אור אלוהי, לימודי תורה, אמונה, ואהבת המצוות.
ח*	היסוד הפנימי של התורה הוא הטוב והצדק העליון, ובלימודה לשמה, ובפרט על-ידי תינוקות של בית-רבן, אצילות הטוב האלוהי מתגברת בישראל.
ט*	ההשכלות הכלליות מטביעות את חותם הנשמה הכללית של צורת האדם, אך האומה אינה נבנית אלא בידיעות המיוחדות לה.
י*	כשם שהנפש מתלבשת באברי הגוף, כך נשמת האומה מתגלה באוצרותיה: שפתה, ארצה, תקוותיה, אמונתה ומנהגיה.
יא*	כשם שהשפה נובעת מרוח האומה ומשפיעה עליה, כך פרטי התורה נובעים מרוח א-להים שבאומה ומאמצים אותה.
יב*	השפה העברית היא תוצאה של ההשקפה הישראלית המיוחדת, והתחדשותה תלויה בקריאת שם ה' בעולם.
יג	השקפת העולם המיוחדת של ישראל הנעוצה בחידוש העולם, היא היוצרת את המצוות ואת הקניינים הלאומיים המיוחדים להם.
יד	יתרון ההכרה הישראלית מההכרה הפילוסופית נעוץ בתביעת ההתעלות של הנשמה.
טו*	הסוברים שהפילוסופיה נובעת מישראל, סוברים שיש קשר בינה ובין הנבואה, וגם החולקים עליהם מודים שתמציתה כלולה בנבואה.
טז*	הנבואה היא התעלות הדמיון ואיחודו עם השכל, ומכיוון שמקור היהדות בנבואה, תלויה במידה זו השלמת כל אחד מישראל.
יז*	התחייה הלאומית תלויה בתחייתו הרוחנית של כל אחד מישראל, כשם שהתפתחות המדע והתרבות זקוקה לדעת ה'.
יח	בארץ ישראל מתבטלת הנשמה הפרטית מפני הנשמה הכללית, וזו פועלת גם בלי הכרה בה, אך מתרחבת לפי ההכרה והרצון.
יט	מעיין הרגשת הנשמה הישראלית שנפתח, בתחילה מנביע מים דלוחים, אך סופו להוציא מים חיים ולהביא לתשובה אדירה.
א*	בישראל, האמונה הטבעית וחקר האמונה צריכים להתקיים כאחד, וזהו סוד ספירת העומר המחברת את העומר עם שתי הלחם.
ב*	המצוות שטעמן אינו ידוע מגלות את כבוד ה', ולכן יש לגויים אחיזה בהן, ואילו המשפט שנועד לתיקון העולם מיוחד לישראל.
ג*	המבזה תלמידי חכמים הרי הוא מגלה פנים בתורה שלא כהלכה, מפני שאינו מכיר בערכה הסגולי הפועל בעצם מציאותם.
ד*	אורם של ישראל מאיר בגלות כאור הלבנה והנר ביום, שאף שאין בהם תועלת מעשית יש בהם ערך רוחני.
ה	אהבת העמים הבאה מהאפלת אור סגולת ישראל הנה ארסית ומזיקה, והבאה מתוך בהירות הסגולה הנה מידתו של אברהם.
ו*	ריבוי צביוני העמים כלול בישראל, ולפיכך הם עלולים למחלוקות פנימיות, ובכוח התורה מתאחדים כל כוחותיהם.
ז*	סגולת ישראל היא השלום והאחדות בצורתם האידיאלית, ויותר מכל עם אינם מסוגלים לסבול סתירות ואי-אחדות, ולכן גלותם עראית.
ח	סגולתם של ישראל גורמת להם להיות משפיעים על ההוויה מוסר אלוהי יוצר, ולא להיות רק מקבלים ובעלי מוסר אנושי ולאומי.
ט	אחדות העולם הרוחני עם החומרי מתגלה בישראל ובערך דיבורם, וסגולתה של ארץ ישראל לכונן גילוי זה בעולם.
א*	כשישראל הם עיקר הכל, מתגלה האור הכללי בהוויה, וכשדבר זה מכוסה – צריך לפנות אל ניצוצות ההארה האלוהית שבפרטי החיים ולהעלותם.
ב*	ריבוי האנשים המקיפים את התוכן הרוחני שבאומה בשורש קודשו, מוסיף אור וחיים בכל האומה.
ד	הדמיון הרואה בכל אחד מישראל הופעה אלוהית הוא תולדת הניצוץ הנבואי, ולכן הסותר לועו של ישראל כסותר לוע השכינה.
ה	חיזוק הגוף של הצדיקים, וקל-וחומר של כנסת ישראל, מגביר קדושה בעולם, וכל אחד מישראל בהתייחסו אל הכלל חשוב כצדיק.
ו*	אף שיש צורך בגיבורים כובשים, התאמת הגבורה לטבעה המקורי של האומה באה מתביעת הקדושה, התורה והמצווה.
ז	חסרון רוח הקודש בישראל הוא מחלה, ובארץ ישראל הוא מחלה כואבת.
ח	בארץ ישראל אפשר להשיג את קדושת הגוף הישראלי, שאין צריך להילחם בו אלא להטעימו מחיי הקודש של הארץ.
ט	מצווה להתענג מקדושת ארץ ישראל, ולהודיע ליושבי הגלות שצינורות השפע של הארץ נפתחו לקראת בניה השבים מהגולה.