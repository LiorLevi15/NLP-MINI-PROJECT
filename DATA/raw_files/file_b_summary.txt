א	(א1)	כשם שצריך להעלות את המחשבות הנפולות, כך צריך להעלות את המחשבות הכשרות הרדודות.
ב	(א2)	החוצפה של עקבתא דמשיחא באה מתוך רצון פנימי לקשר את כל פרטי החיים עם הכלל.
ג	(ב1)	לימוד תורה לשמה בא על-ידי ההכרה וההרגשה, איך האור הכללי שבתורה מתפלש בכל פרטיה.
ד	(ב2)	אחת הסיבות לעצבות היא נטייה להנאה גסה, וראוי להפוך יגון זה לששון, על-ידי עליית הנשמה מנטייה זו.
ה	(ב3)	ההנהגה המקושרת עם המוסר הטבעי, נמשכת משם א-להים, והבחירה הכמוסה העל-טבעית, זורחת משם הוויה.
ו	(ב4)	כשהקדושה העליונה מופיעה על היחיד והציבור, היא מעדנת ומעלה את כל הרצונות הפרטיים והכלליים, והם נעשים לה לכלי.
ז	(ב4*)	כשגדולי הנשמה נטפלים לעסקי החיים, הם ממשיכים בהם קדושה ומעלים אותם, ושואבים מהם ניצוצות קדושה.
ח	(ה1)	בעתיד – הטבע יהיה מלא רצון כנס, והנס יזריח באור גנוז עליון ממנו.
ט	(ה2)	גרעין הצדק של כת המדברים הוא, שבקדושה כל האפשרי והמדומה הוא באמת מצוי.
י	(ה3)	ההשערות האפשריות בתכני הקודש הם השירים היותר נשגבים.
יא	(ה4)	כל תנועה, דיבור ונטייה, גשמית וקל-וחומר רוחנית, מסובב השפעות רוממות, אשר רק ישראל בגבורתם יכולים לראותן בלי להסתמא.
יב	(ו1)	האידיאליות ההוויתית מתפשטת ונכפלת בהפגשה עם ציורי הבינה השכליים, ומולידה מידות מעשיות.
יג	(ו2)	תיקון הגוף והמדינה יש בו קדושה עליונה, הגנוזה מחמת ריבויה, והמצוות מגלות אותה כלפי חוץ (כפעולת הציצית בטלית).
יד	(ז1)	נשמות רשעי ישראל חוצות את ים התוהו, כדי להשיג אור שביכולתו לבסס חיים יהודיים מתוקנים, והן משוועות לעזרה מן הצדיקים.
טו	(ח1)	אהבת ישראל ועבודת הסנגוריה הנן מקצועות גדולים בתורה.
טז	(ח2)	מי שמרגיש קרוב למחשבת האחדות, אל ייסוג ממחשבות גדולות, אף-על-פי שנדמה לו כאילו הוא רודף גדולה וכבוד.
יז	(ח3)	אין להיבהל מכך, שכשלומדים את העניינים הגבוהים צריכים לחזור על ההקדמות הפשוטות והיסודיות.
יח	(ט1)	רזי התורה מאירים את המוסר ואת החיים, אך בהירותם תלויה בבריאות הנפש ובפשטות החיים.
יט	(ט2)	עת הרצון הכללי והפרטי תלויים זה בזה, ולכן התעוררות החוש האסתטי, וקל-וחומר התורה ופנימיותה, מכשירים גילויים עליונים.
כ	(ט3)	עבודת התפילה והקרבנות מעלה את הדמיון הגס והעָצמתי ומזככת אותו, ובית המקדש מרכז את כל כוחות החיים בעולם.
כא	(יא1)	בעקבא דמשיחא הנפש יותר מתוקנת בפושעים הקשורים לכלל, והרוח יותר מתוקנת בצדיקים, ובאורו של משיח יתקנו אלו את אלו.
כב	(יב1)	אהבת הבריות העוסקים בענייני העולם הזה, מיישבת את דעת העוסקים ברוחניות עליונה, על-ידי הכרתם בייעודם השונה.
כג	(יב2)	התשוקה הרוחנית צריכה להתקשר עם העולם הריאלי, כדי שלא תעבור את מידתה, והעולם המעשי צריך להתקשר לשרשו.
כד	(יג1)	הלימוד והמעשה ממשיכים אור גדול יותר מהמתגלה בהם, ובעת רצון חודרת אותה הארה ללימוד והמעשה עצמם.
כה	(יג2)	רצון האדם ושכלו מאוחדים עם העולם, ובפרט על-ידי ההתאחדות עם העניין הרוחני, ולכן תפילת הצדיקים עושה פירות.
כו	(יג3)	התאמת הידיעות העליונות זו לזו היא הראיה על אמיתתן, והמחקר הוא רק אמצעי לידיעה כזו.
כז	(יד1)	ישראל מגלים, שדווקא השאיפות העליונות והנצחיות, מחיות את העולם המוגבל והזמני, מפני שהוא גילוי חלקי שלהן.
כח	(יד2)	ישראל מגלים את יד ה' בעולם, ולכן הנהגתם היא ניסית ועל-טבעית, והם ראויים לנבואה.
כט	(יד3)	תשובתם של ישראל תבוא רק בהשבת סגולת רוח-הקודש על-ידי בעלי הסוד, המלקטים ניצוצות משיחיים שנפלו, ולא במעשים חיצוניים.
ל	(טו1)	לפעמים התפרצות של דור משמשת כהוראת שעה של נביא לעבור על דברי תורה.
לא	(טו2)	החכמה (ה"יש") מגבילה ומסדרת את ציורי ה"אַיִן" (יש מאין), אך קודם לה עצם הרצון להגביל שב"אַיִן".
לב	(טז1)	התשובה וזיכוך המידות מקשרים את הגוף לנשמה, כדי שלא תזניח אותו בשעת עלייתה הרוחנית, ותגרום למלחמה ביניהם.
לג	(טז2)	הצדיקים צריכים להיות טבעיים ובריאים, ועל-ידי כך יעלו את כל העולם עמם.
לד	(טז3)	ישנם צדיקים שתורתם ותפילתם ארעית, ואסור להם לשבור את מידותיהם, אלא מוכרחים הם להניח לרצונם להתפשט.
לה	(טז4)	הכפירה באה מתוך רצון פנימי לעבודת הדומיה, כהכנה לחידוש הנבואה שלמעלה מנבואת משה.
לו	(יז1)	נפש החיה שבאדם משתוקקת, מציירת ומדמה, ומשפיעה על היש ללא הרף, ואסור להפריע לה בעמל גופני או רוחני.
לז	(יח1)	אהבת המשפחה של הצדיקים מתפשטת על כנסת ישראל, וממנה הם מתמלאים אהבה לכל היצור כולו, המתאחדת עם אהבת ה'.
לח	(יח2)	התורה המעשית וחיי האמונה והקדושה, מסירים את המכשולים המעכבים את נשמת ישראל מלהתלהב ולהתרחב.
לט	(יח3)	חופש הדעת הכרחי בשעת הלימוד והעיון, אך מזיק בזמן חיי הרגש והדמיון, הזקוקים לדעות קדומות.
מ	(יח4)	ישנם דברים חביבים מאוד, שאינם יכולים להתגלות אלא בצורת חסרונות, ומשום כך הננו מכבדים את אותם חסרונות.
מא	(יח5)	האמונה היא למעלה מן הדעת, ולכן לא קיים בה חופש דעות.
מב	(יט1)	לפי רוב האמונה המתגלה בלב האדם, כך גדלה אהבתו לבריות ויכולתו לתקנם.
מג	(יט2)	האינסטינקט של בעלי האמונה מתגלה בעניינים נשגבים, ושל בעלי התרבות – בענייני מוסר ודעת, וצריך לאחדם.
מד	(יט3)	החינוך הפשוט מתחיל עם בוא הילד לכלל הכרה, והמדעי – בלידה, והאמוני – מהעיבור.
מה	(יט4)	קדושת הכהונה היא האינסטינקט של האמונה, האהבה והיראה, וכל הלימוד והמוסר הנם רק מכשירים את גילוייו.
מו	(כ1)	קדושת הכהונה מתנוצצת בכל המהלך בדרכי הקודש, ומזה באה פעולת התפילה והדיבור.
מז	(כ2)	בירור בירורים הנה עבודת כל אדם, והעלאת העולמות הנה עבודת הצדיקים היחידים (בבחינת עבודת השבת).
מח	(כ3)	מבררי הבירורים עושים את מעשיהם לשם התכלית, ומעלי העולמות – התכלית נעוצה כבר במעשיהם.
מט	(כ4)	לפעמים צדיק אחד מורכב משתי המעלות: בירור בירורים והעלאת העולמות.
נ	(כ5)	בעבודת העלאת העולמות ישנה מדרגה בה אין שום רע יכול לפגוע כלל, שכן הארת העולם הבא מאירה בה.
נא	(כא1)	העלאת העולמות היא עבודת משיח, ושלא כעבודת הבירורים, היא מעלה את כל המציאות, ללא יוצא מן הכלל, במנוחה ועונג.
נב	(כא2)	יש עומק רע שאי-אפשר לבררו אלא להעלותו בלבד, והטוב העליון נופל בתהומות אלו, כדי להכריח את העלאתם.
נג	(כא3)	שורש דוד בקליפת עמון ומואב, כדי להעלות את העולם כולו, ומשאיפת שלמות זו בא רצון הצדיקים להשמיד את העולם הפגום.
נד	(כב1)	טעם הקרבנות על-פי הרמב"ם נכון גם לאחר שבטלה העבודה הזרה, כשם שבריאת העולם מתחדשת תמיד.
נה	(כב2)	מצוות שעבר טעמן, ניתן לבטלן כהוראת שעה בלבד, כדי שלא לפגום בהכרה באלוהיותה של התורה.
נו	(כג1)	תורה שבכתב אנו מקבלים מהצינור המקיף של הנשמה, ומקבלים ממנה מבט על-שכלי.
נז	(כג2)	תורה שבעל-פה אנו מקבלים מהצינור היורד אל חיי המעשה, על-ידי נביעתה מרוח האומה, ואף-על-פי-כן היא כלולה בתורה שבכתב.
נח	(כג3)	בילדותי הייתי מריח סרחון בית הכיסא מבתי התפלות של הגויים.
נט	(כג4)	קיום מצוות צריך לבוא בשטף מתוך הנשמה, ואז יש יניקת חיים גם לסעיפים הרחוקים, מה שאין כן באמונה המבוססת על הגיון מצומצם.
ס	(כד1)	חילופי הזמנים בטלים באמיתת היש, ולכן ניתן לחזות בחייה הפנימיים של ההוויה ובנשמות כל הדורות, בסקירה אחת מאוחדת.
סא	(כה1)	ארץ ישראל מאחדת את התורה שבכתב ושבעל-פה, ובגלות היא יונקת ממנה בחשאי ובצמצום, ובגאולה ישובו ויתאחדו.
סב	(כה2)	כשזיו א-להים הממלא את העולם משתוקק להתבטל במקורו, היצירה העולמית לוֹאָה, והצדיקים מתגברים להשיבו ממקור האהבה.
סג	(כו1)	ישראל מפרסמים בעולם את השפעת האדם ברוחניותו על ההוויה, ואת השפעת מחשבותיו על האנושות.
סד	(כו2)	הכפירה מגלה את חסד ה' הפשוט והאידיאלי, שאינו מבחין בין טוב לרע (כנותן צדקה ואינו יודע למי נותנה).
סה	(כז1)	הצדיקים במעשיהם מעלים לקדושה את דברי הרשות והחול, ובמחשבותיהם הם מעלים לקדושה אף את הטומאה.
סו	(כז2)	בעקבתא דמשיחא כל המתחבר בנטיית לבו לתשועת ישראל, הרי הוא בעל נשמה של צדיק עליון.
סז	(כז3)	תלמידי חכמים צריכים לקבל מעמי הארץ את פעולת הטבע הפשוט, ובכך לרפא את החסרונות שדבקו בהם מסם המוות שבתורה.
סח	(כח1)	הסיגים שבהבנת האלוהות מתעוררים בזמן התחייה הלאומית, כשצריך לתקן חיי אמונה מעשיים, והחוצפה מטהרת אותם.
סט	(כח2)	כשרוח הקודש מופיעה, ואפילו בדמיון, קולטים את התורה, המוסר והחכמה, בצורה כללית, ולפי העמל מתלבשת ההארה באותיות.
ע	(כט1)	אצל בעלי הנגלה – הנסתר פשוט והנגלה הוא חידוש, ואצל בעלי הנסתר – הנגלה פשוט והנסתר מחודש, ואיחודם מביא ברכה.
עא	(ל1)	התעלות האדם מעלה, לפי ערך מקוריותה,  את כל גילויי החיים שבעולם התלויים בו.
עב	(ל2)	יחוס הרצון והכוונה לבורא מגבילים אותו כמו יחוסם של ההכרח והמקרה, אלא שהנם יותר נכונים יחסית, והאמת נעלה משניהם.
עג	(לא1)	חכמת המוסר דיברה על זיכוך המידות, ואנו צריכים לדבר גם על הגברתן והבלטתן.
עד	(לא2)	אצילות הרוח של הזקנים, אף-על פי שהיא מלאכותית (שניתנה על-ידי משה), היא טבעית יותר מכל לימוד עצמי.
עה	(לא3)	עיקר ידיעתנו באלוהות הוא: אחד, בורא ומצווה, וכל אוצר הרוח הנו פירושים המבררים ומנשאים את אותן ידיעות.
עו	(לא4)	איני יכול שלא לאהוב את כל הבריות, ואהבתי לישראל יותר נלהבה, והיא נובעת מעומק הקודש.
עז	(לא5)	ככל שאכיר את עצמיותי ואוציאה אל הפועל, כך יאיר לי אור ה'.
עח	(לב1)	הזיכוך שאזכך את עצמי, יזכך את העולם כולו.
עט	(לב2)	שורש עבודה זרה בקדושה הוא צמאון החידוש התמידי להתגלות ה', ובקלקולו הוא הופך לחיפוש אחר אלוהים אחרים.
פ	(לב3)	לפעמים ישנו דור שאינו מושפע מאופי הדור שלפניו, אלא מדורות קדומים מאד, אף שהם נראים הפוכים בחיצוניותם.
פא	(לב4)	הרעיון של "אין עוד מלבדו" אינו נובע מאי-אפשרות של בריאת יש מאין, אלא מפני האמת הפשוטה שבו, ועדיפותו עליה.
פב	(לג1)	התפילה היא דבקות והידמות הצורה ליוצרה, ולפי גודל דבקותה כך היא פעולתה.
פג	(לג2)	התכלית אינה הצער שמרגיש האדם בעת התעלותו, אלא הרגשת עונג הקדושה והטהרה, המתבררת על-ידי הצדיקים.
פד	(לד1)	דעת א-להים אינה ממעטת את צביון החיים, אלא מגרשת את המחשכים שבהם ומרבה בהם אור.
פה	(לד2)	ישנם בעלי נשמות אציליות שאין להם שייכות עם עבודה ויגיעה, והם עוסקים בהן רק בגלל שפלות הסביבה.
פו	(לד3)	שורש הדעות היישרות, המצויות בהמון, בחכמה העליונה, וקל-וחומר דעת חכמי התורה, וגדולי הדעת צריכים לבררן.
פז	(לה1)	בהעדר עבודת ה' אי-אפשר להתקיים, וגרועה מזה היא עבודה זרה, שמזהמת את רוח האדם וההוויה.
פח	(לה2)	דור עקבתא דמשיחא מחזק את החומר, שעל-גביו תתגלינה כל סגולותיה של האומה.
פט	(לה3)	לפעמים קשה לנשמה גדולה להתעסק בעבודה פרטית, מפני שהיא טרודה בשטף תדירי של ציורים עמוקים ונשגבים.
צ	(לה4)	דעת ה' פועלת שני עניינים: תועלת החברה והפרט, ורוממות אצילית של ידיעת ה' מצד עצמה.
צא	(לו1)	התשובה העליונה באה מהרגשת דיסהרמוניה בין המוסר הפרטי הפגום, למוסר ההוויה הכללי.
צב	(לו2)	בזעיר אנפין כלולה תפיסת אחדות ה' – כא-ל אחד היוצר כל, ובאריך אנפין – כהכללת הכל באחדות העליונה.
צג	(לז1)	גם התארים המורים על חיסרון, כמידת הדין, הנם שבחים, מפני שבגדולת שאינה נתפסת, כל חסרון הוא מעלה.
צד	(לז2)	כשלומדים את העניינים האלוהיים, מאירה הדעת את המהות הרוחנית שבהם, מה שאי-אפשר להשיג בשכל אנושי.
צה	(לז3)	צרוֹת הכלל והפרט ופגמי העוונות מסתירים את אור ה', אך האדם בגבורת קודש עליונה, מתגבר עליהם ומהפכם למסייעים.
צו	(לז4)	צמאון הדבקות של הצדיקים ממלא את הדמיון והרגש, ורק לפעמים גם את השכל והמעשה המדויקים, ואסור להם לדאוג ממיעוטם.
צז	(לח1)	בשעת החטא האדם נמצא בעלמא דפירודא, ובתשובתו מאיר בו עלמא דיחודא, בו הרע מצטרף אל הטוב.
צח	(לח2)	הצדיק מקשיב ומתרשם מכל תשוקה ונטייה שעוברת עליו, על-ידי השירה האלוהית ההרמונית שמתנגנת בלבו.
צט	(לט1)	הצדיקים מקבלים עליהם יסורים כדי להצדיק את הדור, ומלמדים זכות על מעשיו הרעים, וכוללים בעבודתם את הרשעים.
ק	(לט2)	בני האדם, ובייחוד ישראל, חיים בצל העולמות העליונים המשפיעים עליהם, ובתנאי שחייהם יהיו משומרים על-פי מקוריותם.
קא	(מ1)	ניתוק המדע מהתיאולוגיה, משחרר את האמונה מכבלי המדע, ומכשיר את הנבואה.
קב	(מ2)	בישראל מאירים אור המוסר הפנימי, ומקור הקדושה המקיפה אותו מבחוץ (ישראל וישורון).
קג	(מא1)	מפני קיצוניות הרשעים לשמאל, מקצינים הצדיקים לימין, ונמצא העולם סובל משני צדדים, ולכן דרך הרבים צריכה להיות באמצע.
קד	(מא2)	אל ייבהל איש המחשבה הפנימית, מהחידושים והמעשים הניכרים של אחרים, אלא יחזיק בעבודתו החשאית והפרטית.
קה	(מא3)	כל מחשבה של תשובה מאגדת את כל העבר אל העתיד, אשר מתעלה בעילוי הרצון של התשובה מאהבה.
קו	(מא4)	רזי התורה עוד יגלו את פעולת רצון האדם על המציאות, וגילוי זה יהיה בעתיד הכתר של העולם כולו.
קז	(מא5)	החוצפה שבעקבתא דמשיחא היא מיעוט האורות לשם תיקון הכלים, והיא תוּאר בהתגברות אורות הצדיקים.
קח	(מב1)	בלא החוצפה שבעקבתא דמשיחא, המעבּה את הרגש, אי-אפשר היה לבאר סתרי תורה בגילוי גמור.
קט	(מב2)	אסור להזניח שום מטרה מרעיונותיו, אף-על-פי שרבים העיכובים כנגדה.
קי	(מב3)	רזי התורה מאגדים ומאירים את כל המגמות הרוממות, אשר במחשבה הם מתגלים בצורה מפוזרת.
קיא	(מב4)	פיתוח חושי האהבה, האסתטיקה והספרות, מכשיר את הנשמה לאהבת ה' ולתפארת אצילית.
קיב	(מג1)	גילוי האור הפנימי בטיול ובמנוחה, יגביר את השקידה הפנימית והחיצונית ויפתח את הכשרונות החבויים, ובייחוד בדור עייף ויגע.
קיג	(מג2)	הצדיק חפץ לשמח את העולם בעלייתו, וזאת היא שמחת ה'.
קיד	(מג3)	הדמיון הוא עולם מלא בפני עצמו, והתאחדותו עם השכל הנה רק תוספת ברכה, ובאיחודם הם מתאחדים עם שורשם העליון.
קטו	(מג4)	אהבת ת"ח באה מעצמיותו של משה, ואהבת הרשעים מהניצוץ המשיחי שבו, ולפעמים שניהם מאירים, ולפעמים רק אחד מהם.
קטז	(מד1)	חופש המחשבה הנזקק כדי לבוא למדרגת הקדושה, תלוי בטהרת האדם מחטאיו ומידותיו הרעות.
קיז	(מד2)	בהזרחות העליונות (אוזן, חוטם, פה) זורח רצון חופשי מוחלט, ורק בתחתונות (מצח ועיניים) קיים טבע רוחני.
קיח	(מד3)	האלוהות מוכרחת במציאותה וחופשית בחידושה הוויות, ואחדות זאת קיימת גם בהוויה המוכרחת במקורה וחופשית במציאותה.
קיט	(מה1)	צריך לעורר את ישראל לתשובה, כדי לשמור על אחדותם הרוחנית, אשר אורח החיים ומהלכי הדעות מאגדים אותה.
קכ	(מה2)	לגבי האמת העליונה אין הבדל בין האמונה לכפירה, אלא רק לגבינו, ולכן גיבורים רוחניים מעלים מהכפירה ניצוצות.
קכא	(מו1)	דאגת הלב מפני העוונות מכשירה קבלת סתרי תורה, ואינה מונעת את הופעת העונג והשמחה.
קכב	(מו2)	אין איסור הגשמה בציור צער השכינה כדי להשתתף עמה, ועל-ידי כך זוכים לשמוח בשמחתה.
קכג	(מו3)	עיקר היגיעה הרוחנית באה בגלל התרחקות האדם מלהתעסק במה שנפשו מוכשרת אליו.
קכד	(מו4)	הבנת פנימיות העולם תבהיר לאדם את מדעיו הגלויים.
קכה	(מו5)	הספקנות מקומה בשכל, והוודאות – ברגש, שהוא יותר עמוק.
קכו	(מו6)	ככל שתתרחב הנפש על-ידי שחרור הדמיון והדעת, בתרבויות, במוסר האומות ובתורת ישראל, כך יתבהרו ציורי האלוהות שלה.
קכז	(מז1)	החילוק בין גילויי ההוויה, תנועותיה ושאיפותיה, אינו החלטי אלא הדרגי.
קכח	(מז2)	ראוי להשתוקק להתחבר עם כלל ישראל, וחסרון חיבור בדרגה הנמוכה ביותר גורר חיסרון בחיבור עם מדרגות עליונות.
קכט	(מז3)	הנשמה הגדולה משתוקקת להתפשט ולהחיות את הכל, גם את המעכבים את התפשטותה.
קל	(מח1)	פגמי המעשים, המידות והדעות, נוטלים את אור הנשמה, וסופו לשוב רק על-ידי אמונה, אהבה ויראה.
קלא	(מח2)	בקבלה המעשית ישנה עצבות מצד נתינתה ממשות לרע, ואילו הקבלה העיונית מלאה שמחה מצד ראייתה את הרע כדמיון.
קלב	(מט1)	חידוש העולם מבסס את המחשבה על אי-מציאות הרע, שהוצאתה אל הפועל תלויה בהתעלות הרצון.
קלג	(מט2)	המוסר אינו יכול לעמוד במנותק משורשו האלוהי, ובהתגלויותיו הוא מתפרט לגוונים שונים בעמים שונים.
קלד	(מט3)	הדמיונות הרוחניים שברזי תורה, המתפרשים על-ידי השכל, הנם עדיפים עליו ומחיים אותו.
קלה	(מט4)	בעלי הזריחה הרוחנית קולטים ציורים מלמעלה למטה, ומרכיבים השכלות מלמטה למעלה.
קלו	(נ1)	יכולים אנו, על-ידי עילוי הרצון שלנו, להמשיך נשמות בעלות רצון אדיר, שיביאו גאולה לעולם.
קלז	(נ2)	האידיאליות והשירה הסובייקטיביות, מגלות מציאות אובייקטיבית עליונה, ואיחודן עם מקורן העליון הוא איחוד העוז וההדר.
קלח	(נ3)	הפחד מהסוד נובע מהתנגדות הרצון והגוף אל הדעת, ועל-ידי התשובה מאחדים את הרצון עם הדעת.
קלט	(נא1)	יש באישיות הפרטית עניין נעלה יותר מערך הכלל כולו על-ידי קיבוצו, וכפי ריבוי היחידים המעולים יתעלה הכלל כולו.
קמ	(נא2)	גדולי העולם משפיעים על הכלל גם בהישפלו, על-ידי קישורם עמו, למרות הצער שנגרם להם מכך.
קמא	(נא3)	הווייתינו הזמנית לא תוכל לצאת אל הפועל, אלא בהתאמתה להוויה הנצחית.
קמב	(נא4)	השאיפה אל הדר הנצח, מנצחת את המוות. אנשים גדולים מגיעים אל הקטנות בדרך של גדלות.
קמג	(נב1)	כשהנשמה מתנוצצת, ממשיכים בלימוד את הנשמה הכללית ואורותיה.
קמד	(נב2)	רצון הלב הגלוי, מוציא אל הפועל את הרצון המסותר בגוף, ושניהם מגלים את הטוב שבהוויה.
קמה	(נב3)	כל פרט מהתורה והמצוות נובע מכל התורה וכולל את כולה, ואף שיש חילוקי דרגות ביניהם, אהבתם ושמחתם צריכות לכלול הכל.
קמו	(נב4)	כל התורה וכל הטוב שבעולם, הם שמותיו של ה', וחיסרון ההכרה בכך פוגע בגילויים רק באופן דרגאי, ולא מוחלט.
קמז	(נג1)	מי שטבעו לחשוב מחשבות גדולות, אל ינמיך את מחשבותיו לבינוניות, אף-על-פי שהן טובות בעצם.
קמח	(נג2)	אצל המשיגים הגדולים, ענייני השעה אינם תופסים מקום, והם מפנים את עיוניהם לעניינים נצחיים בלבד.
קמט	(נג3)	למרות שלא שייך זמן לגבי הנצח, הזמן משתלם בהיכללו בנצח, ולכן השינויים הם מציאויות שוות ומתמידות.
קנ	(נג4)	בעל התשובה צריך למחול לעצמו על עוונותיו, ועל-ידי כך להמשיך מחילה לעולם כולו.
קנא	(נד1)	המוסר בא אל האדם בקולו האלוהי מנשמת ההוויה, שאין בה חטא כלל, ונשמתו מבקשת מעשים שמקורם אלוהי.
קנב	(נד2)	כשכשרון הקדושה מתגבר באדם הוא עורג בדבקות עליונה, ושיתופו עם שאר בני האדם הוא רק חיצוני.
קנג	(נה1)	אלמלא החטא הקדום, היה הפולחן הטבעי מכוון לעבודת ה', ואחרי החטא צריכה הנשמה למשול, והצדיקים מעלים גם את הגוף.
קנד	(נה2)	המסתכלים הפנימיים אינם נבהלים מהסתירות שבין העולם החיצון לעולמם, מפני שכולן באות מצמצום השכל.
קנה	(נה3)	ככל שהתפילה מוארת באור השכל, כך היא פועלת על המציאות הרוחנית והמעשית.
קנו	(נו1)	הדבקות בצדיק מאירה את החיים כולם, והחסידות השתדלה לתקן זאת.
קנז	(נו2)	כנסת ישראל היא תמצית ההוויה, ומאורעותיה הם תמצית ההיסטוריה, ואמונתה היא התמצית המבוררת ומבררת את כל האמונות.
קנח	(נז1)	המסתכלים הפנימיים אינם יכולים לעזוב את לימוד הרז גם בשעת ערפול, ויחד עם זה הם עוסקים בתורה לשמה.
קנט	(נז2)	הרצון לעבור בתורה מעניין לעניין, בחוסר יישוב, בא מהרצון לכלול את כולה, וצריך להעלות רצון זה.
קס	(נז3)	בעלי הסוד מרגישים את החירות העליונה, ואינם יכולים לצמצם את עצמם לקבלת עול מלכות שמים מצומצמת.
קסא	(נח1)	מרגישים אנו את האילמות הרוחנית, המונעת מאתנו לבטא את האור בשפתינו, ובתפילתנו ותורתנו אנו מחכים לפתיחת פתח.
קסב	(נח2)	למחשבות הגדולות, ובפרט למחשבות החסד, יש כוח להתגבר על מונעיהן, ולהעלות את העולם.
קסג	(נט1)	נפילות הצדיקים באות מפני עזיבתם את תוקף החסד, והזדהמותם בעולם המלא גבורות.
קסד	(נט2)	גאוות ישראל היא אור החסד העליון שלהם, ורק הם ראויים לה.
קסה	(נט3)	טהרת המידות מסלקת קנאה מהלב, וגורמת לאדם להיות מרוצה מעצמיותו המיוחדת.
קסו	(נט4)	החכמה הבאה מקנאת סופרים תירקב ותסרח, ותתבטל צורתה, ואז תואר באור החכמה העליונה.
קסז	(נט5)	כשאי-אפשר להידבק בדברים קטנים, מפני הדברים הגדולים, אין להיבהל, אלא להוסיף עלייה שמאירה גדלות וקטנות.
קסח	(ס1)	ביטול תורה הבא מטהרת הנשמה וגעגועיה לציורים עליונים, הנו מדרגה בדרך לשקידה עליונה הכוללת את הדומיה.
קסט	(ס2)	הזמן שבו האדם אינו ראוי להופעות עליונות, הוא המתאים ללימודי הנגלה, ובהתפרצות אור הנשמה צריך לתת לה את חופשה.
קע	(ס3)	עמקות האמונה מעדנת את הענווה בגאוות קודש, וריחוק ממנה גורם לאהבה עצמית גסה ולגאווה, שסופן הוא הרס אישיותו.
קעא	(סא1)	מצד פעולתה של התורה, המסירה מרע, שווים כל ענייניה, אך מצד התגלותה, יש הבדל בין דבר גדול לדבר קטן.
קעב	(סא2)	האנשים הגדולים מוצאים בקרבם התנגדות פנימית להתלמדות מאחרים, ועיקר השלמתם היא בתורתם העצמית.
קעג	(סא3)	מגמת רזי תורה היא פיתוח כוח הנשמה וההוויה לשאוב ממקורן, בלי צורך בהתלמדות אמצעית, על-ידי איחודם את השכל והרצון.
קעד	(סא4)	בלימוד מאחרים קולטים גם ניצוץ זר לנשמה, והנטייה להתרחק מהתורה באה לתקן דבר זה.
קעה	(סב1)	מחשבה מבוררת מחייה את הרוח, ולכן אדם צריך לברר את השייך לערכו, ורק הדבקות העליונה מחייה את הכל.
קעו	(סב2)	עיקר השמיעה בקול ה' היא, להקשיב לכל דרכי החיים מתוך החכמה העליונה, ולכל הפרטים מתוך הרוחניות הכוללת.
קעז	(סב3)	המשיח יפרש את תורת משה, בכך שיראה איך כל העמים יונקים ממנה, ואף-על-פי-כן לכל אחד יש מזג משלו.
קעח	(סג1)	הכרת אחדות העולמות והשוויתם הפנימית, הנובעת מהיותם רק נטף אחד מגדולת אין-סוף, אמיתית יותר מהפירוד הקיים במדע.
קעט	(סד1)	החלק הגלוי שבתורה ושבעולם מכסה את הנסתר, ואף שלפעמים הנסתר בוקע בלי הדרגה, והסדר הרגיל הוא – מן החוץ פנימה.
קפ	(סד2)	הקדושה המתגלה בעולם, מחלצת את האדם מיישותו הצרה לפי הכנתו אליה, וחוקי התורה מתאימים לאופיים המיוחד של ישראל.
קפא	(סה1)	השכל הישר, שאינו מתעוות על-ידי שום נטייה, הוא יסוד הכל, והוא המביא את האושר הנצחי.
קפב	(סה2)	בדורנו העיסוק ברזי תורה הוא הכרחי, והירידה שגרמה לכך היא בעצמה עלייה.
קפג	(סה3)	צריך להפריד את הגבורות אלו מאלו על-ידי ניתוק פגמי החטא משאר חלקי החיים, כשם שהפיזור טוב לרשעים.
קפד	(סה4)	מצד הגבורה – הציור האלוהי מאפס את העולם, ומצד החסד – מגבירה אהבת ה' את אהבת העולם והבריות.
קפה	(סו1)	כשם שהרצון שבעולם מגלה אלוהות יותר מהחומר, כך רצון האדם ונטיותיו הנפשיות, ומתוך היחס הגלוי מתגלה היחס הנסתר.
קפו	(סו2)	לפעמים אי-אפשר לעסוק בתורה ובמצוות מפני התגברות הדבקות, וצריך לתקן כלים לאור זה בהדרגה, כדי שלא להיפרד ממנו.
קפז	(סז1)	חכמת האמת מלמדת אותנו למצוא את הדמיון בין הצורה ליוצרה, עד כדי השלטת רצון האדם בהוויה מפני חשיבותו.
קפח	(סז2)	בעקבתא דמשיחא "חכמת סופרים תסרח" – תִּרבה ספרות בטלה, שהעלאתה לקדושה תיעשה על-ידי רזי תורה ואורו של משיח.
קפט	(סז3)	צדיקים עליונים צריכים להיות בשלווה ולא בעצבות ותשישות, שכן עצמיות נשמתם מבסמת את העולם יותר מתורה של עמל.
קצ	(סז4)	בהסתכלות של אמונה רואים, איך המדע, התרבות וחיי החברה, אינם יוצאים מחוץ לתוכן האלוהי בעולם.
קצא	(סח1)	ישנם תיקונים, גשמיים ורוחניים, שבאים לעולם על-ידי הרשעים, ורק בתשובה מאהבה באים אליהם גם הצדיקים.
קצב	(סח2)	דמיון בריא מביא להרגשת האור האלוהי, וזו להשכלת התורה, והמעשים והמידות מוסיפים בהם מציאות חיים המביאים לרוה"ק.
קצג	(סט1)	כשהצדיק מאמין בעצמו ובקדושת נשמתו הוא מוסיף דבקות בה', וממשיך חיי קדושה וברכה לעולם.
קצד	(סט2)	אין להילחם מיד עם מידה רעה, שכן ייתכן שבשורשה היא טובה או שאפשר להשתמש בה לטובה, אלא צריך לכסותה בתורה.
קצה	(סט3)	סימן טוב לתשובה מעולה – קורת רוח פנימית, והארות שכליות המתלבשות בדמיון.
קצו	(סט4)	סקירת ההיסטוריה והטבע, הכלליים והפרטיים, כתוכן אחד בעל פרקים, מביאה את הדעת, המביאה לתשובה עליונה.
קצז	(סט5)	המשכילים הגדולים אינם יכולים להסתפק בהתלהבות דמיונית ואמונה פשוטה, אלא צריכים להתעמק בשורשן השכלי.
קצח	(ע1)	דבקות הבאה אחרי הכרה של שלילה גדולה, מעלה את החיים שלו ושל הדבקים בו, ותפילתו נעשית בהירה וקולעת.
קצט	(ע2)	הענווה היא חותם הטוב, ואהבתה היא לבוש ועטרת הטוב, ומאיסת הגאווה מרוממת את האדם ומכשירתו לתורה.
ר	(ע3)	כל התשוקות שבעולם, וכל חמדות התורה והחכמה, לא יזיזו את הצדיק מדבקותו הקבועה.
רא	(ע4)	העונג שבאהבת ה' העליונה, גדול מעונג מסירות הנפש, שכן היא הופכת כל מר למתוק.
רב	(עא1)	ההתרחקות העראית של הצדיקים מציורי הדמיון בענייני האלוהות, מוסיפה בהם אומץ, ובפרט כשנותנת מקום לידיעות החול.
רג	(עא2)	אין להתיירא ממשלים גשמיים ברזי תורה, שכן אינם פוגמים באמונה הזכה, ובמסירות נפש בדבקות האלוהית שופעת ממנה אהבה.
רד	(עא3)	המחשבה המאחדת רוח וחומר, תביא להכרת הכל בצד המדעי שבתפילה, ולא רק באינסטינקט שבה.
רה	(עב1)	פעולת הדיבור וסגולתו (הברכה והקללה), יתגלו בעולם אחרי התגלות כוח המחשבה והרצון.
רו	(עב2)	רק לאחר שיזכך את עצמו מגסות הרוח, יכול האדם לדבר בערך עצמו, בשביל מקבלי השפעתו או בשביל עצמו.
רז	(עב3)	גם על הדברים המונעים את התשובה אפשר לשוב, ואל יוותר על תשובה קטנה או גבוהה מערכו, שכן הכל מצטרף.
רח	(עג1)	אין דבר המעכב את התשובה, וגם לפני שתיקן את כל מעשיו יאחז בתשובה הרוחנית, עד שיעזרהו ה' לתקן הכל.
רט	(עג2)	יש דבקות הבאה מאור התורה המעשית, ויש דבקות הבאה מצד עצמות הנשמה, וצריך לפעמים למזגן.
רי	(עד1)	כל העולמות מתגלים בתוך הנשמה, וכפי העמקת הידיעה הפנימית, גדלה הידיעה על הכל ונמשך אור ה' על האדם.
ריא	(עד2)	המצוות התלויות בזמן, מעלות את הנשמה הפרטית אל אוצר הכלל.
ריב	(עד3)	ארעיות הסוכה נובעת מחידושה התמידי, ולכן חג הסוכות הוא זמן שמחתנו.
ריג	(עד4)	נטיות האדם מעידות על ייעודו, ואם מוצא בעצמו נטיות הפוכות זו מזו, סימן שביכולתו לאחדן, וזוהי עבודתו המיוחדת.
ריד	(עה1)	כאשר יגלה ההמון את המרחק הרב שבין האמונה ובין מדרגתו, יבוא לחרדה, שתשובתה היא גילוי סגולת ישראל והקישור לקדושה.
רטו	(עה2)	התפילה גורמת להתפשטות הרצון, והרצון פועל שינויים בעולם בהשוואה גמורה, דבר שהפילוסופיה האנושית אינה יכולה להבין.
רטז	(עו1)	בכל מדע יש פינות מפגש והשקה עם מדע שונה, ואילו העולמות העליונים משפיעים על התחתונים למעלה מערכם.
ריז	(עו2)	ככל שמזדככת ראיית האדם במעשה ה' שביצירה, מעריך הוא יותר את קדושת הדיבור ופעולתו, ונזהר משיחות חולין.
ריח	(עו3)	מעשה היתר שנעשה בבהמיות, הופך לקדושה ברגע, כשעולה בדעתו לשוב.
ריט	(עו4)	אנשי האשכולות הכלליים, יונקים מאנשי המקצועות, ומשפיעים עליהם בחזרה שפע גדול יותר ממה שקבלו.
רכ	(עז1)	אין לנפול מעבודתו בגלל מידות פגומות, שכן סופן להפוך לטוב, ומה שלא יתוקן ישמר את הטוב מלהחמיץ.
רכא	(עז2)	עריגת הנשמה לשלמותה ולהתאחדות באור ה', מתמלאת על-ידי התורה והמצוות, וזהו שורש אהבת המצוות.
רכב	(עז3)	הצדיק צריך להאמין ביכולת שמחתו במצוות, ובפרט בזמני שמחה, ובשמחת גילוי אור ה' בנשמות ובעולם.
רכג	(עח1)	בהתגלותן, עליונה היא תורה שבכתב על התורה שבעל-פה, אך בשורש עליונה היא התורה שבעל-פה, היונקת מסגולת ישראל.
רכד	(עח2)	אין להימנע מחכמות הקודש, גם אם מוצא בעצמו מידות רעות, שכן האדם נתון בסבך גופניות, והקדושה היא שתעלה אותו.
רכה	(עח3)	נפילות הצדיקים באות מענוותנותם היתרה, ועל-ידי תוספת ענווה הם מכירים באור האלוהי שבנשמתם, ושבים בתשובה כבירה.
רכו	(עט1)	בהווה נראה העולם כסותר את תוכן רזי התורה, וצדיקים ממשיכים את אור העתיד להווה.
רכז	(עט2)	רזי תורה מתבארים על-ידי כל החכמות, ועל-ידי יראת השמים הטבעית.
רכח	(עט3)	העניין האלוהי מאיר בכללותו בעצמות הנשמה, והעיונים אינם אלא כלים לפרטיות אותו האור.
רכט	(פ1)	האמונה הפשוטה, האוחזת במסורת האבות מתוך לחץ הספקות, הנה בגדר ספק לעומת האמונה הוודאית העליונה, המענגת.
רל	(פ2)	הקנאה במעלת אחרים שאינה מידת עצמו, מביאה לשפלות ועצבות, וצריך להסיר קנאתו, ובשפלות להשתמש רק כדי למנוע גאווה.
רלא	(פ3)	כשבא לאדם הרהור תשובה, ינחם את עצמו שנמחלו עוונותיו, וגם העבירות שאין בידו לתקנן תתבטלנה ברוב.
רלב	(פא1)	המחשבות השונות סותרות רק בצלליהן, אך בשורשן הן מאוחדות, וישראל קשורים בשורש האחדותי.
רלג	(פא2)	בהתעלות מחשבתית ותורנית, מתעלה האדם וכל העולם עמו.
רלד	(פב1)	הטהרה הגופנית מעוררת ומטהרת את הרגש והדמיון התחתיים, המתעוררים בייחוד בעת תחיית האומה.
רלה	(פג1)	ההכרות הוודאיות גדולות מההשערות, והמסתכל הטהור שט בהשערותיו וחי מקישורו הוודאי.
רלו	(פג2)	העוסק בתורה לשמה, מעלה את חידושיו והשערותיו למרומי המסורת, ומרומם את העולם כולו.
רלז	(פג3)	לפעמים שומרים את הכלל על-ידי השפלתו והנמכת אורו.
רלח	(פד1)	עבודת ה' היא תכלית היצירה, בין אם זו הידיעה ובין אם היא ברגשי הלב, שכן היא מעלה את המציאות הרוחנית הכוללת הכל.
רלט	(פד2)	כשהדאגה הרוחנית הפרטית מתגברת באדם, הוא שוכח את ענייני הכלל ואת שמחתם, ובהתאמצות גדולה הוא שב ועולה.
רמ	(פד3)	בדור פרוץ, חובה לצרף את החסד של הנסתר עם גבורת הדייקנות של הנגלה.
רמא	(פה1)	בעלי הנסתר – תורתם עצמית ואישית ואינה ברת-השגה, ומתוך התענגותם הם משפיעים ממנה לרשות הרבים.
רמב	(פה2)	העצות המעשיות של הגדולים באות בפתאומיות וכלליות, ואחר-כך מתבארים פרטיהן באופן שכלי.
רמג	(פה3)	התשובה וזיכוך המידות הנם תמידיים, כיוון שככל שהאדם מתעלה, הוא שואב כוחות חיים ממעמקי התוהו, ועליו לתקנם.
רמד	(פה4)	צריכים להיזהר שזיכוך המידות והרצון לא יחליש אותם, ושהאמונה לא תבטל את השכל, ובדרישת שלום ואמת יתגלה לו אור ה'.
רמה	(פו1)	המסתכלים ברזים נקראים בעלי העבודה, כיוון שעבודתם לשמה ונצחית, והם מתנשאים מהחול ומידמים למלאכים.
רמו	(פו2)	בתשובה מאהבה מתקנים את האכילה הגסה למפרע, וזהו עניין ברכת המזון ואכילת הכהנים המכפרת על הבעלים.
רמז	(פו3)	מקובלים אנו שתהיה מרידה רוחנית בארץ ישראל לפני הגאולה, שתפקידה לבסס את החמריות באומה.
רמח	(פז1)	ההכרה שהמציאות יסודה בטוב, מניחה את דעת הפרטים המתייסרים, והשגת גדולת הטוב האלוהי מבשמת את ההוויה כולה.
רמט	(פז2)	יחוד האלוהות העולמית עם המטרה האידיאלית של ההוויה, הוא יחוד קוב"ה ושכינתיה, וזו מגמתנו.
רנ	(פח1)	בעילוי הרצון החפשי מתעלה ההוויה, ומאור התפארת נשפע שפע חיים חדשים.
רנא	(פח2)	כשמכוונים בתפילה עבור בקשה פרטית, צריך לשים לב לכך שבקשתנו היא לתקן את כל הרע שבעולם, ולהגביר את הטוב שבו.
רנב	(פח3)	צמצום המחשבות של גדולי המחשבה, מדלדל גם את כוחם המעשי.
רנג	(פח4)	תשוקת הצדיקים לתפילין היא בחינת תפילין דקוב"ה, המתגלה בתפילין דר"ת, ויציאתה אל הפועל מתגלה בתפילין דשימושא רבה.
רנד	(פט1)	הצדיקים בדבקותם מזכים את העולם, ואפילו את הרשעים שאי-אפשר לזכותם על-ידי מעשים טובים.
רנה	(פט2)	הדבקות השכלית המענגת, והדבקות הדמיונית המצערת לפעמים, מתאחדות לנקודה אחת ושם ש-די מתגלה עליהן.
רנו	(פט3)	המחשבה האלוהית עומדת בטהרתה רק בעת הברקתה, והתמדתה אינה אלא הברקות תכופות שנראות כאור קבוע.
רנז	(פט4)	הגזל קשה לתיקון, כיוון שמערב ניצוצות זרים שאינו יכול להעלותם, וכשאינו חייב להשיבו מפני תיקון העולם, אף הם מתעלים עמו.
רנח	(צ1)	תפילת הצדיקים התדירית בעד הדורות כולם, היא במדרגת צרכי רבים, המתקנת את הגזל.
רנט	(צ2)	עבודת העלאת הניצוצות הפרטית מביאה להעלאה כללית, שהיא – להצדיק את התנועות המיישבות את הארץ.
רס	(צ3)	כשם שצריך להעלות את המידות והמחשבות הנפולות, כך צריך להעלות את הקטנות, וזוהי תשובתם של הצדיקים הגמורים.
רסא	(צא1)	הרצון והמחשבה מגלים את פנימיות האדם יותר ממעשיו, ולכן הצדיקים אינם מסתפקים בהסתכלות בהוויה, אלא בדבקות עליונה.
רסב	(צא2)	ההארה שלמעלה מאותיות המחשבה אינה סובלת גבול, והאותיות עצמן דורשות אותו, ואיחודן בצער נעשה על-ידי מידת הרחמים.
רסג	(צב1)	כשהטוב שבאדם הוא הצד המכריע, צריך להתמלא בגבורה, אך כשהרע שבו מרובה מהטוב, ראוי להרפות את רצונו.
רסד	(צב2)	יראת הצדיקים, אף-על-פי שמחלישתם, ממלאת אותם ואת העולם בחיים טהורים ובגבורה עליונה.
רסה	(צב3)	גסות הרוח מונעת את הנהגת הגוף התקינה, ובגַבהוּת דקדושה, המתעלה לדרגת ההשוויה, חוזר הגוף לאיתנו.
רסו	(צב4)	זיכוך המחשבה מגביר את חשק אהבת ה', ובהיסח הדעת – הזיקוק השמימי מדכא את האדם, ומייבש את החיים.
רסז	(צג1)	עונשי הממון שבישראל, נובעים מהרצון לתיקון העולם והסרת הרוע, ובגויים – מאנוכיות, וצרות עין נגד הנוגע ברכוש חברו.
רסח	(צד1)	החיים הם ניצוצות מאורות אין-קץ שאינם פוסקים, ולכן האדם מקושר לכל החיים והעולמות, ואילו התרבות המוגבלת אובדת.
רסט	(צד2)	הצער שבדבקות הוא צער הנשמה על התנתקותה מעולם החול, הכולל בקרבו אור ה', והצדיקים מבררים אור זה מעולם החול.
רע	(צה1)	אין להיבהל מקיבוץ הפכים, שכן בהסתכלות עמוקה מאחדים את כל ההפכים.
רעא	(צה2)	הטהרה וההשתוקקות אליה מכשירים את הדמיון, שלא יעכב את השכל בהשגותיו העליונות.
רעב	(צה3)	תחיית האומה בארץ, גדולה ברעננותה וקטנה בכמותה (כתינוק שנולד), ואמונת ישראל בנצחיות התחייה היא סוד קיומה.
רעג	(צו1)	כל פרט בתורה, תובע להרוותו בטל תחייה עליון של התורה הכללית, וזוהי תביעתם של לומדי התורה לשמה.
רעד	(צו2)	אשרי מי ששם עצמו כשיירים לכנסת ישראל, ויונק ממנה את כוחו, ואהבתו לאומה אינה נגרעת בגלל חסרונותיה החיצוניים.
רעה	(צז1)	המחשבה המעשית היא מזון המכשיר את הגוף לקבל את השירה העליונה, שהיא אוויר הנשימה של הנשמה.
רעו	(צז2)	שמחת הכיליון הנובעת מהפסימיזם, הנה הצד העליון שברע המוחלט, שכיליונו הוא תיקונו, ואילו הישרים שמחים בטוב המוחלט.
רעז	(צח1)	כשממעטים את השכל האנושי כדי להגביר את האלוהי, צריך להיזהר שלא למעט את צדו האלוהי, אלא רק את סיגיו.
רעח	(צח2)	לישראל, ובפרט לצדיקים, יש חוש מיוחד להכיר את השלמות האלוהית, וכל עבודתם ונטיותיהם הם גילויים משלמות זו.
רעט	(צט1)	החוצפה שבעקבא דמשיחא, באה מחוסר יכולת זמני לעכל את כל הנשמות התועות בין האומות, השבות לישראל.
רפ	(צט2)	כל ההפכים מאוחדים בשרשם, אך רק הצדיקים כיוסף יכולים לבטל את המחיצות הנזקקות להיות ביניהם.
רפא	(ק1)	מצד המוסר האלוהי שבו, צריך האדם לראות עצמו כמרכז הכל, ומצד חיי המעשה עליו ללמוד אפילו מן השפלים שביצורים.
רפב	(ק2)	הצדיקים שנסירתם לא נגמרה, מוכשרים לעבודה עיונית ולא למעשית, ונסירתם הבאה לזכות את הרבים, מביאתם להשכלה מעשית.
רפג	(קא1)	ההפרדה בין הצדיקים לרשעים היא כגזירת הגוף החי, ודומה לפירוד המצוי בעבודה זרה.
רפד	(קב1)	כל החשק והאור שבעולם נפגם בפירוד ישראל, ואהבת ה' לישראל מבטיחה את איחודם ותחייתם.
רפה	(קג1)	אהבת האומה ותחייתה המתגדלת בימינו, תתלקח עם אש האמונה בטהרתה, ובכך תתברר הלאומיות החילונית מזוהמתה.
רפו	(קד1)	הנצרות הביאה נחמה של הבל, וותרנות וחסד של שקר, במקום לתקן את החיים בתשובה אמיתית.
רפז	(קה1)	האמונה העליונה יורדת ומתחברת עם התחתונה, המקושרת לשכל האנושי, וממתיקה את התנגדות השכל אליה.
רפח	(קה2)	רק ישראל מקשרים את עולם העשייה עם העולם האידיאלי, ואילו הגויים רק משערים את צלליו, שהם קסמים שאינם עושים פירות.
רפט	(קו1)	רק אצל ישראל האמונה מאמצת את החיים, ואילו אצל הגויים היא נלחמת בהם, והכפירה באה לברר את ייחוד האמונה לישראל.
רצ	(קז1)	המסתכל בצד הטוב שבכל אחד, מתאהב על הבריות בלי צורך לחנופה.
רצא	(קז2)	הדבקות הפילוסופית הנה אמיתית רק כשהיא מבוררת, ואילו הדבקות הטבעית הנה אמיתית גם כשאינה מעוטרת בחכמה בגלוי.
רצב	(קח1)	סמוך לעקבא דמשיחא מתרבה סגולת האחדות באומה, אף שהיא טמונה במטמון של קטרוג ומריבות.
רצג	(קח2)	נפילת הרצון מפני החטא, מורידה את החכמה באדם ובעולם, ובהתגברות הרצון תוּאר המחשבה.
רצד	(קח3)	התנוצצות היחס בין המשיג והמצייר לנשמות כל הדורות, היא התחלת רוח-הקודש, ובהתחברה לחכמה ולמעשים היא מעלה אותו.
רצה	(קח4)	נפילות הצדיק באות כדי לברר לו, שאין לו ממה לפחד.
רצו	(קח5)	ישנן מידות רעות המחזיקות את הטוב, אך גם הן צריכות לכלות, כדי שהטוב יצמח על בסיס בריא.
רצז	(קט1)	כל כוח, חומרי או רוחני, הנו כגוף לעומת הנשמה המחייה אותו, וניתן ללמוד ממנו על גדולתה.
רצח	(קט2)	ההופעות הפתאומיות נבחנות לפי עומק הדעת שבהן, ולפי פעולתן בקדושה על רצון המרגיש.
רצט	(קט3)	ככל שרוח הקודש גדול יותר, גדלים צחצוחי הטומאה שבו, והם נטהרים על-ידי התורה, עד שאפילו הגאווה הופכת לגאות ה'.
ש	(קיא1)	הצדיקים צריכים להתאמץ ולהסתכל על העניינים המעשיים, כשם שרוב בני האדם מתאמצים להסתכל על העניינים השכליים.
שא	(קיא2)	תחיית רוח הקודש והארת התורה והנבואה, עם הגדלת יפי החיים והתרבות – מתגלים לפנינו בארץ ישראל.
שב	(קיב1)	כל אומה יונקת מצינור מיוחד, ובישראל גם התוכן עצמו מיוחד, וכדי שישראל יִנְקו תכנים כלליים, התפזרו תכנים ישראליים בגויים.
שג	(קיב2)	המסתכלים הרוחניים מוכרחים לראות בכל הפרטים את שורשם הכללי.
שד	(קיד1)	הכרת האדם מסופקת בתחילתה, ולכן הוא זקוק ליראה הנמוכה, וככל שמתעלה הכרתו היא נעשית וודאית ועמה מתעלה גם יראתו.
שה	(קיג2)	הנשמה הישראלית שורה בצדיקים, והרוח בתלמידי חכמים, והנפש בהמון הפשוט, ולמרות דרגותיהם השונות הם יונקים אלו מאלו.
שו	(קיד1)	כשרצון האדם מתמלא בגדולת הגבורה, החכמה, הקנאה והיופי, הוא מתברך ומתעדן.
שז	(קיד2)	העולמות נפלו בנפילת הרצון בעקבות חטא האדם, ואנו קרואים להעלותם.
שח	(קיד3)	כשיתוקן הרצון, ויבוטא ברצון עם, יתחדש העולם.
שט	(קיד4)	הקדושה העליונה, מידת הצדיקים, תובעת מן הטבע את זיכוכו כדי להתאחד עמו, והקדושה הרגילה לוחמת בו, ושניהם מפסידים.
שי	(קטו1)	ההברקה הפתאומית של רזי התורה מדכאת את חופש האדם, אך אחרי ישוב הדעת היא מפארת את החיים והמוסר.
שיא	(קטז1)	לקראת הגאולה השכל האנושי מתמעט על-ידי תביעת הטבעיות ותביעת גילוי האורה העליונה, ואז בא חושך שפנימיותו אור.
שיב	(קיז1)	השירה שבפסוקי דזימרא מגבירה את יכולת ההבטה בייחוד השלם שבעולם ובעולמות העליונים.
שיג	(קיז2)	הצד ההלכתי שבתורה עוסק בפרטים והנסתר עוסק בכללים, והפלפול והלימוד החדש מכשירים את איחודן.
שיד	(קיט1)	שונא אני את הגאווה, למרות שכל מציאותה בקרבי היא כדי להיות מעורב עם הבריות ולהנהיגם.
שטו	(קיט2)	איחוד הפירודים (ייחוד), המוסיף אור בלא הפסק (ברכה), על-ידי ההתעלות מן הרע (קדושה) – הנם תוספת אורה באור אין-סוף.
שטז	(קיט3)	הפירוד בין הטוב לרע נובע מהחמריות, ובהסתכלות כללית גם הרע הוא טוב, והכרה זו הולכת ומתגלה בלא הפסק.
שיז	(קכ1)	כשם שהאמונה אינה שוללת את ההכרה העצמית אלא נזקקת לה, כך המוסר העליון אינו שולל את הרצון הטבעי אלא נזקק לו.
שיח	(קכא1)	האיטיות שבעילוי המציאות היא צמצום המכשיר השתלמות בלתי פוסקת, ובשלמות העתידית תימשך ההשתלמות מזכרון העבר.
שיט	(קכב1)	על-ידי עבודת הצדיקים מתנוצץ ה"אַין" האלוהי ומתגלה בתור "יש", ועל-ידי ישראל הוא מאיר לכל העולם.
שכ	(קכב2)	יכולת הביטוי הנמוכה של ישראל, לעומת חכמי הגויים, נובעת משורשם הגבוה, אך עתיד הוא להתהפך לשפה ברורה.
שכא	(קכב3)	הכבדות שבלימוד הפרטים המעשיים, נובעת ממיעוט האור בכללים, ובהוספת אור בכללים מוארים הפרטים כולם.
שכב	(קכג1)	האדם, ברוממו את ציוריו הרוחניים, מעורר השפעות מלמעלה למטה ומלמטה למעלה.
שכג	(קכד1)	עמל התורה והקדושה מגדיל את הרצון ומעלה את כל הניצוצות, ועצמיות הנשמה מתעשרת מהם ומגדילה את עצמיות ההוויה.
שכד	(קכד2)	כאב הלב הבא מהתהייה על שינוי הרצון שבתפילה, מיתקן על-ידי הכרת ערך הרצון ואחדות השינוי והשיווי באלוהות.
שכה	(קכד3)	הענווה מרכזת את האדם בנקודתו העצמית, המשקפת את כל מרחבֶיה, והגאווה מסיחה את הדעת ממנה, וקורעת את אוצרותיו.
שכו	(קכה1)	קדושת ארץ ישראל שבטבע, גדולה מהקדושה שבגלות, הלוחמת בטבע, ועתידה קדושת הגלות להיבלע בקדושת הארץ.
שכז	(קכה2)	כשהקדושה שבטבע כוללת את הקדושה שלמעלה מהטבע, המלחמה חדלה, ומידת הדין מתבסמת.
שכח	(קכו1)	העבודה האלוהית מאשרת את האדם והעולם באושר עצמי, הנובע משפעת החיים של בוראו, ולא מהשכלה חיצונית.
שכט	(קכו2)	צער העולם נובע מגדלות הנשמה שאינה יכולה להתממש, וידיעה זו הופכת את הצער לעדן.
של	(קכו3)	המשיגים הגדולים מצטערים מהשגת עצם הלימוד בלי מקורו, ואף-על-פי-כן ידיעת העצם קודמת למקורו.
שלא	(קכו4)	נפילות הצדיקים וישראל באות מפני גדלות חייהם הרוחניים, שטרם יצאו אל הפועל.
שלב	(קכז1)	כשיראָה מלפפת את האדם, יעלה את פנימיותו למרומי הדעת, ויראֶה שאין להתיירא.
שלג	(קכז2)	לפעמים היראה אוטמת את הלב מלגשת לתורה ולתפילה, וצריך להגביר את האמונה באור ה' שבתורה ובנועם התפילה.
שלד	(קכז3)	הרחבת דעת חיצונית בשכל עיוני ומעשי, מביאה להכרה פנימית ולגילוי רזי תורה.
שלה	(קכז4)	האנשים הגדולים משתוממים וכושלים בעיונים מעשיים, ועליהם להסתכל הסתכלות עצמית מיוחדת, שממנה יצאו ענפים מעשיים.
שלו	(קכז5)	היראה המתגברת בזמן לימוד רזי תורה, הרי היא ייסורים של אהבה המביאים לתשובה, ואל יימנעו מלימודם למרות כל המניעות.
שלז	(קכח1)	הצער ממניעתה המדומה של התורה והמוסר את ההנאה מחוש היופי, מעורר צער על מניעת התפארת העליונה, ומכשיר עונג עליון.
שלח	(קכח2)	נשמת הצדיקים נרפאת ומתגברת מעיסוק ברזי תורה, ומכוח קדושתם הם מזכים את כל העולם.
שלט	(קכט1)	האהבה העצמית, בצורתה האידיאלית, קודמת לאהבת הזולת.
שמ	(קכט2)	הרצון החפשי שבאלוהות (עולם הנקודים) ובאדם, גדול מהרצון המתגלה בצורת שלשלת סיבות ופרצופים מאורגנים.
שמא	(קכט3)	ישנן דרגות בעבודת ה' בהן שווים בעלי ההשכלה והירודים, וישנן דרגות בהן הם מוכרחים להיות שונים, כגון בצדדים מעשיים.
שמב	(קל1)	צדיקים עלולים למנוע טובה מהעולם בגלל שפלותם היתירה, ועליהם להאמין בגדלותם.
שמג	(קל2)	משחרב בית המקדש התלבשו השמים, והתורה הבאה מהם, בשקים, ולקראת הקץ מתבהרים השמים, ומאירה התורה העליונה.
שמד	(קל3)	אורו של משיח יברר את ודאות הטוב, ואז תגדל ההכרה שטוב להודות לה'.
שמה	(קל4)	כשם שהאכילה מעוררת את הצימאון, כך התורה המעשית מעוררת את הצימאון לתורה הפנימית.
שמו	(קלא1)	דכאות הלב של הצדיקים הבאה מיראתם, מפכחת את יצירתם, והעצבות הבאה מהייאוש, נובעת מההתרחקות מהיראה.
שמז	(קלא2)	העבודה של בירור הרעיון בטהרתו וקדושת הרצון (ייחודים עליונים), כוללת ומולידה את הצדק והמוסר הקטנים ממנה.
שמח	(קלא3)	הכפירה באה מציור אלוהות גדול שאינו ממומש בחיים המעשיים, ולכן היא דורשת את אימוץ הגוף ותיקון הרוח.
שמט	(קלב1)	המסתכלים ברזים העליונים, כשהם מתמזגים עם הציבור, הם מבססים את חיי החברה, הנוטים בטבעם להתקשר אל הנצח.
שנ	(קלב2)	הצדיקים קשורים לכל הטוב, המפוזר ברע שבעולם ומרחיבים אותו, ותפילתם פועלת על הכל מפני קישור רצונם ברצון העליון.
שנא	(קלג1)	על-ידי חופש רוח יכיר העולם בערך המחשבה, ויבוא להוקיר את ישראל, אמונתם וצדיקיהם, שהם נושאי המחשבה האלוהית.
שנב	(קלד1)	חופש דעות של אנרכיה מביא לעבדות הדעות, ועם כל גדלות המחשבה, הנה רק לבוש לגדלות הרצון.
שנג	(קלד2)	רצון האדם המתעלה ומידמה ליוצרו, מעדן את העולם, ומכשיר את התרבות האנושית להיות כלי לגילוי אור ה'.
שנד	(קלד3)	הנשמה משפיעה עושר חיים על הרצון, והוא בקדושתו מעלה, בזמן האכילה, ניצוצות חיים הפזורים בחומר, הפועלים טובה בעולם.
שנה	(קלה1)	סיבוכי המחשבה בעניינים רוחניים, הנם שבירת המחשבה הקטנה כדי ליצור רצון להשיג מחשבה פנימית ועליונה.
שנו	(קלה2)	לגבי הבורא, שמעל הטבע וההכרח, לא שייך המושג רצון, ובהשגתנו אנו אומרים על זה "רעוא דרעוין".
שנז	(קלה3)	בכל לשון טמונה השקפת עולם שלמה וכל הספרות העתידה לצאת ממנה, והתורה מתפשטת בכולן ונדרשת בשבעים לשון.
שנח	(קלו1)	רצון הילד ובינתו צלולים, ויותר ממה שצריך לפתחם, צריך לשומרם בתמימותם.
שנט	(קלו2)	כשם שהילדות תופסת את העצם במקוריות, קודם להבנת הפרטים, כך היא גם כל התמכרות לאידיאל, וצריך לשמור על תמימותה.
שס	(קלז1)	בזמן שממון הנפש, צריך לעסוק בתורה בעיון ובקיאות, ובזמן הברקת הרעיונות, קוצרים את הפירות.
שסא	(קלז2)	הנשמה הפרטית צריכה להתאחד עם אוצר הנשמות הכללי של כל הדורות, ולאחד את התורה בכל חלקיה, ולצרף לקדושה את הרע.