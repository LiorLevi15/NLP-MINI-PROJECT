א*	הכרת יחס האלוהות והעולם כיחס הנשמה והגוף, תלויה בעילוי הסימפטיה של האופי האנושי לטוב המוחלט, וזוהי תכונתם של ישראל.
ב*	תכונת ההישרדות האינסטינקטיבית גורמת לשנאת האומות לישראל, ומחייבת את ישראל להתרכז במזון האלוהי המיוחד להם.
ג*	חופש הדעות נחוץ ואפשרי רק כשהוא מצטרף לקנייניהם העצמיים של ישראל ולמוסרם האלוהי, ורק על יסודם ראוי לנהל ממלכה.
ד*	הכהונה היא פיתוח הענווה, הסבלנות, והחסידות העליונה, הנדרשים כדי להוות ממוצע המחבר בין הקדושה להמון.
ה*	קנייני האומה הלאומיים מוטבעים בישראל ואי-אפשר לקצץ בהם, והזיכרון שנשאר מהם בגלות, מעורר את הציפייה לחידושם.
ו	ישראל קשורים בקשרי נשמה עם ציוריהם הרוחניים הגלויים והנסתרים. קיצוץ בציורים הרוחניים המיוחדים לישראל הנו קיצוץ בלשד חייהם, וצריך להתקומם כנגדו. בתורה ספון הציור הרוחני המקורי של ישראל, וככל שהכרתה מתגלה באומה, מתבססת נשמתה בקרבה. המעשה הוא החומר הנושא את הציורים הרוחניים של ישראל. ניתוק החיים המעשיים מציורי הרוח מוליד מבוכה, ועלינו להרים את הדגל למרות הסבל והעמל שבכך. כשהעולם המעשי מכביד בגלל כשלון האומה, יש להקל מהעומס שלו על-פי דרכה של תורה. עזיבת המחשבות העליונות וההשתקעות בקטנות החיים, משפילות את ערך המעשים והופכות אותן לשיממון וקפדה. רק אחיזה בעולם המעשי והפנימי כאחד, תביא רפואה לציורי קטנות הדעת. המאור שבנשמה משמש כסולם לעלות על ידי רזי תורה למחשבות עליונות.
ז	האור הגנוז בנשמת ישראל, השואף לרוח הקודש, מוחק בזריחתו את התמימות והחרדות הכושלת, כדי להזריח אור מקורי. האידיאלים שבמקור ישראל הולכים ומתגלים בימינו, והם דורשים הכנת כלים מתאימים של דור בריא ורענן. אורם של המקדש, הנבואה והמלכות, מאיר בכל התקופות, והננו צריכים להתכונן אליו ולדעת את תפקידנו. רק שאיפה לגדלות, מתאימה לגבורת החיים המתגלה בימינו. בלא מטרה לגבורת החיים, היא תלך ותתנוון.
ח	היהדות בגולה חייתה רק מחזון העתיד ומזכרון העבר, ולכן היא ירדה פלאים, ורק בגאולה יש חיי הווה ממשיים. ככל שהעולם מתפתח, שואף הוא לחזור לטבעיותו המקורית, וצריך לזקק שאיפה זו. כשהאומה מתעוררת לתחייה, היא מוצאת בקרבה את גבורתה ואת היכולת לחבר חדש וישן.
ט	כשם שהזוהמא יכולה להוריד לשפלות את האדם, כך היא יכולה להשפיל עם שלם. כשם שהטהרה מאירה את נשמת היחיד והטומאה מכהה אותה, כך הן מאירות ומטמאות את נשמת האומה ורוחה הלאומי. כשהמעשים והמידות זכים, האומה חולמת חלומות קדושה, וכשהם מתכערים –  שאיפותיה נעשות ירודות. ברית כרותה לישראל שאין הטומאה מכריתה אותם לגמרי ממקור החיים האלוהיים. הלאומיות החילונית שורשה ברוח ה' למרות מרידתם בה, שכן רוח ה' ורוח ישראל אחד הוא.
יא	סדרי החיים של הגויים נובעים מרצון להתבצר בחיים הגשמיים, ושל ישראל – מצימאון פנימי לדעה ולהרגשת ה'. אהבתם המיוחדת של ישראל לה', ובפרט של הצדיקים, בצירוף החכמה העליונה בחירותהּ, מאירים את העולם.
יב	הלאומיות הישראלית מביאה ברכה, ולאומיות הגויים מביאה חורבן, ותיקונה על-ידי השפעת לאומיות ישראל.
יג	כשנחלש האור הזורח בנשמות ישראל על-ידי הגלות, נחלש גם התוכן הכללי בעולם עמו, כדי שיוכלו ישראל להכיל אותו.
יד	שרידי שיחת האבות וגבורתם האלוהית, הגדולה מתורת הבנים, מתעוררים בסתר בעקבי משיח, וגדולי עולם צריכים לאחדם.
טו	גלות השכינה גורמת להתנזר מעולם החול ומתרבויות העמים, וכשישראל בגדולתם – הרחבת הדעת מרחיבה את אור הטוב.
טז	הצדיקים מעלים את מלאכת ההמון, המדעים, הלשונות, היופי והמוסר.
יז	האמונה והאהבה מחוברות תמיד זו עם זו ומשפיעות זו על זו. האדם מוכשר לאמונה ואהבה יותר מלשאר הכוחות הרוחניים שבעולם, וזהו אות לכך שבהן מונחים יסודות מהותו. כל מעשי היחיד והכלל וכל גלגולי הסיבות וחיי התרבות, באים כדי להשלים את האמונה והאהבה. האמונה והאהבה הן שורש כל הכוחות הרוחניים שבעולם, ובהיפגמן נפגם הכל. התרבות הזמנית מבוססת על הכפירה והשנאה, ותיקונה הוא באמונה ואהבה. התורה היא האהבה, והמצוות הם האמונה, ועליהן צריכה להיות מבוססת התרבות. הדבקות בצדיק משכללת את האמונה והאהבה, וצריך לאחדן עם סגולת רוח הקודש של ארץ ישראל. חסרי האמונה והאהבה חייהם אינם חיים ואינם ראויים לשום דבקות, אפילו חברתית, וצריך להחיותם בהרעפת אמונה ואהבה. תחיית האומה בארצה תבוא רק על-ידי תחיית התורה והמצוות, האמונה והאהבה, מתוך עונג ובריאות.
יח	שלושת הכוחות הנאבקים ביניהם בתוך מחננו – הקודש, האומה והאנושיות, צריכים להתאחד. הקודש המיוצג על-ידי האורתודוכסיה, והלאומיות החדשה, והליברליות, זקוקים זה לזה ומאזנים זה את זה.
יט	הגאולה המתגלה בימינו, צריכה לבוא על-ידי הנפשות האצילות (זרע אדם) והמעשיות (זרע הבהמה) כאחד, על-אף הפער ביניהן.
כ	ההפרדה בין הצדיקים לרשעים היא כגזירת הגוף החי, ודומה לפירוד המצוי בעבודה זרה.
כא	כל החשק והאור שבעולם נפגם בפירוד ישראל, ואהבת ה' לישראל מבטיחה את איחודם ותחייתם.
כב	אהבת האומה ותחייתה המתגדלת בימינו, תתלקח עם אש האמונה בטהרתה, ובכך תתברר הלאומיות החילונית מזוהמתה.
כג	התגברות אהבת האומה הנה התגברות אהבת התורה והמצוות, המופיעה בתחילתה בצורה בוסרית, הדוחקת את הפרטים שבה.
כד	אשרי מי ששם עצמו כשיירים לכנסת ישראל ויונק ממנה את כוחו, ואהבתו לאומה אינה נגרעת בגלל חסרונותיה החיצוניים.
כה	סמוך לעקבא דמשיחא מתרבה סגולת האחדות באומה, אף שהיא טמונה במטמון של קטרוג ומריבות.
כו	תחיית האומה בארץ, גדולה ברעננותה וקטנה בכמותה (כתינוק שנולד), ואמונת ישראל בנצחיות התחייה היא סוד קיומה.
כח	קדושת ארץ ישראל שבטבע, גדולה מהקדושה שבגלות הלוחמת בטבע, ועתידה קדושת הגלות להיבלע בקדושת הארץ. כשהקדושה שבטבע כוללת את הקדושה שלמעלה מהטבע, המלחמה חדלה ומידת הדין מתבסמת.
כט	התחיה הלאומית משיבה לטבע את יופיו והדרו השמימיים, ובלעדיה אין אפשרות לשום משורר לחוש אלא את צדו הגס והמוחשי.
ל	הקודש שבטבע מתאחד עם הקודש שמעל הטבע על-ידי אורו של אליהו.
לא	פיתוח היישוב והבניין הלאומי יביאו להתעוררות נשמת האומה, שתיישר את דרכיהם ותתקן את קלקוליהם.
לב	התפתחות האומה שלפנינו היא ראשית הגאולה, אף-על-פי ששם שמים עוד לא שגור על-פיה, ומצב זה הוא חבלי משיח.
לג	בשׂר הקודש של ישראל דורש פיתוח, ובו תלויה גם הצלחת התשובה.
לד	ההתעמלות שעושים צעירי ישראל למען גבורת האומה, מוסיפה כוח לעוסקים בייחודים, ופועלת כשִירות דוד בתהילים. אין להיבהל מהעובדה שקיימים חסרונות בעוסקים באימוץ גופני, שכן אפילו רוח הקודש צריכה בירור מצחצוחי טומאה.
לה	הטהרה הגופנית מעוררת ומטהרת את הרגש והדמיון התחתיים, המתעוררים בייחוד בעת תחיית האומה.
לו	כל סופר שאינו עמל לקדש עצמו אינו ראוי לכינוי "סופר", שכן הראשונים נקראו כך מפני שהיו סופרים את אותיות התורה.
לז	טומאת הסופרים ניכרת ביצירתם למרות הלבשתם השירתית, והם עתידים להיטהר, וברוח התשובה תתעלה יצירתם.
לח	החכמה הבאה מקנאת סופרים תירקב ותסרח, ותתבטל צורתה, ואז תואר באור החכמה העליונה.
לט	החוצפה שבעקבתא דמשיחא היא מיעוט האורות לשם תיקון הכלים, והיא תוּאר בהתגברות אורות הצדיקים. בלא החוצפה שבעקבתא דמשיחא, המעבּה את הרגש, אי-אפשר היה לבאר סתרי תורה בגילוי גמור.
מ	דור עקבתא דמשיחא מחזק את החומר, שעל-גביו תתגלינה כל סגולותיה של האומה.
מא	החוצפה שבעקבא דמשיחא, באה מחוסר יכולת זמני לעכל את כל הנשמות התועות בין האומות, השבות לישראל.
מג	בעקבא דמשיחא הנפש יותר מתוקנת בפושעים הקשורים לכלל, והרוח יותר מתוקנת בצדיקים, ובאורו של משיח יתקנו אלו את אלו.
מד	מקובלים אנו שתהיה מרידה רוחנית בארץ ישראל לפני הגאולה, שתפקידה לבסס את החמריות באומה.
מה	העולם זקוק לרשעים מפני רצון החיים הגס שלהם המקיים את העולם, ובייחוד לקראת הגאולה.
מו	כשם שנשמת האדם גדולה מהמלאכים, כך הקודש שבחול גדול מהקודש שבקודש, והוא עתיד להתגלות לפני בוא המשיח.
מז	הכפירה באה מציור אלוהות גדול שאינו ממומש בחיים המעשיים, ולכן היא דורשת את אימוץ הגוף ותיקון הרוח.
מח	משחרב בית המקדש התלבשו השמים, והתורה הבאה מהם, בשקים, ולקראת הקץ מתבהרים השמים ומאירה התורה העליונה.
מט	אורו של משיח יברר את ודאות הטוב, ואז תגדל ההכרה שטוב להודות לה'.
נ	ארץ ישראל מאחדת את התורה שבכתב ושבעל-פה, ובגלות היא יונקת ממנה בחשאי ובצמצום, ובגאולה ישובו ויתאחדו.
נא	הסיגים שבהבנת האלוהות מתעוררים בזמן התחייה הלאומית, כשצריך לתקן חיי אמונה מעשיים, והחוצפה מטהרת אותם.
נב	ישנן מידות רעות המחזיקות את הטוב, אך גם הן צריכות לכלות כדי שהטוב יצמח על בסיס בריא.
נג	תחיית רוח הקודש והארת התורה והנבואה, עם הגדלת יפי החיים והתרבות – מתגלים לפנינו בארץ ישראל.
נד	רק אצל ישראל האמונה מאמצת את החיים, ואילו אצל הגויים היא נלחמת בהם, והכפירה באה לברר את ייחוד האמונה לישראל.
נה	הצד ההלכתי שבתורה עוסק בפרטים והנסתר עוסק בכללים, והפלפול והלימוד החדש מכשירים את איחודן.
נו	חופש הנשמה עם גילוי אור רזי התורה, יאיר את אורם של ישראל לאור גאולה.
נז	התוכן של חכמת הרזים מסגל בעצמו את יכולת ההקשבה, כמעשה בני הנביאים, ובדורנו, דור הגאולה, הזמן מחייב ללומדם.
נח	עבודה זרה באה מהעדפת השמיעה הסואנת והראיה המובלטת של אורות המחשבה, על-פני עדינות הקשבת צלליה בשיעור נכון.
נט	הנסתר אינו סותר את המדע הרציונלי אלא מעניק לו ערך סמוי, ודווקא באיחודם תתחדש הרוח ותינתן נשמה חדשה בישראל.
ס	תביעת הנסתר הבאה מרשלנות ורפיון מהעולם הנגלה, מטשטשת את הנסתר, והבאה בהכשרה מתאימה – גואלת את הרוח מאִלמותהּ.
סא	כאשר חמדת התורה משתלהבת בהכרה פנימית, מוכרת התורה כולה, מכלליה עד פרטיה, לִמלאַת חיים ושמחה. חיבתה ותחייתה של תורת ארץ ישראל הולכות ומתגלות בימינו יחד עם תחיית האומה.
סב	הגלות צמצמה, אך לא כילתה כלום מסגולת ישראל העתידה לפרוח.
סג	הגויים טמאו את היהדות רק בחיצוניותה ולא בפנימיותה, והמתקשר באומה, אף שאינו מודע לקדושתה, מתקשר בקודש הקודשים.
סד	סתרי תורה מביאים את הגאולה בגלל תביעתם לשלמות נשמת ישראל, וההתעוררות לגאולה מצד צרוֹת הגלות הנה צירוף חיצוני.
סה	כשהאורה מתגברת בנשמת האומה, בייחוד בראשיה ובבעלי הכשרון שבה, מתעלים גם חיי החומר, הספרות והחברה.
סו	אנו נקראים למעיין הנבואה הוודאי והנעלם המתגלה בנשמתנו, ולא נסתפק בשאיפות והכרות אנושיות.
סז	חכמת א-להים מעַבּדת את הטבע הישראלי, ולכן השיבה אל הטבע תביא את התשובה העליונה – גילוי החכמה העליונה.
סח	ישראל משתוקקים לתשובה עליונה שתבוא מאור סתרי תורה, ואינם מסתפקים בתשובה מקומית ופרטית.
סט	תשובת ישראל תבוא מתוך רוח הקודש, שאינה סרה מהם לעולם, ומתגלה בבחיריהם על-ידי רזי תורה.
ע	תשובתם של ישראל תבוא רק בהשבת סגולת רוח-הקודש על-ידי בעלי הסוד, המלקטים ניצוצות משיחיים שנפלו, ולא במעשים חיצוניים.
עא	כל דרגות החיים, ובייחוד כנסת ישראל, הנם הגוף בו מתגלה השכינה, ולכן ההסתכלות באופי ובגורל ישראל מגלה פאר עליון.
עב	כשהדבקות הרצונית, המדעית, הדמיונית והמעשית – מאוחדות, נפתחים צינורות התענוג העליון, וישראל עתידים להאירם לעולם.