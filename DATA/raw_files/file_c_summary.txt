א	שלושת הכוחות הנאבקים ביניהם בתוך מחננו – הקודש, האומה והאנושיות, צריכים להתאחד.
ב	הקודש המיוצג על-ידי האורתודוכסיה, והלאומיות החדשה, והליברליות, זקוקים זה לזה ומאזנים זה את זה.
ג	הצורך בדבקות האלוהית בא מאיגוד כל הנשמות והברואים בצרור החיים, והצדיק בדבקותו מעלה ומיטיב עם הכל.
ד	אהבת הצדיקים מתפשטת על כל היצורים, ומתוך הרחבתה היא חוזרת ומתכנסת בישראל בעצמה רבה, המפרה את הכוחות הלאומיים.
ה	מחשבת העלאת הניצוצות נובעת מאחדות ההוויה, הקושרת את עליית האדם עם כל הקשור אליו.
ו	אהבה עצמית חיובית היא, כשאוהב את עצמו כחלק מההוויה המאוחדת, ושלילית אך כשאוהב את עצמו כמנותק, זוהי אהבה מזויפת.
ז	כל כשרון אנושי המתעלה, וכל מחשבה אידיאלית, הנם ניצוצות האידיאל העליון, המתעלים להיכלל בשורשם.
ח	התפתחות האנושות מאפשרת לדורנו הקטן דבקות חובקת-כל, אף שבדורות קודמים הייתה רק עבודת יחידים.
ט	גם הכעס והקנאה שמקורם בקדושה, כחטאו של משה, מוכרחים להיתקן על-ידי רזי תורה מיסודו של אליהו המבשר שלום.
י	ההכרות הפנימיות פורצות מעצמן כשמסירים את מונעיהן, והצדיקים מעלים בהן את העולם, ובייחוד את הדבקים בהם.
יא	התשובה שבבינה סובלת מחלישות החרטה, ושבחכמה – פוגשת בשמחת ההפיכה לזכות, ובכתר מתגלה שמעולם לא היה חטא.
יב	אם צריך כפרה על הסתגפות חושנית, קל-וחומר שאסור לדכא את החושים הרוחניים, אלא יש לעדנם בזיכוך המידות.
יג	משפע רוח הקודש מתמלאת נשמת הצדיקים בעונג המצוות, ומשפיעה על כל הנשמות אהבת המצוות והמנהגים, אך צריך לבררם.
יד	כשהקדושה מתגברת, השכל משפיע על הדמיון מקווי זוהרו, והדמיון על השכל מקרני הודו.
טו	הנשמות הישָנות אחוזות בגוף, ועליהן לכלות על-ידי הוצאת תפקידן הגופני אל הפועל, ולהתעלות מעליו.
טז	האהבה והיראה הנן אותו גילוי, שבהופעתו מלמעלה למטה מתגלה כאהבה, ומלמטה למעלה – כיראה.
יז	שלילת הגבורה שנגרמת מהיראה, צריכה להיות מופנית כלפי הרע שבנפש, ולא לעצמיות הנפשית והמחשבתית.
יח	התפילה הנה התרוממות הרצון הפרטי אל הרצון האלוהי, ובהכרת אחדות הרצונות מתגשמת התפילה.
יט	הריקניות שבחיים מתמלאת משפעת אורם של הצדיקים.
כ	הלב הומה לאהוב את הכל, בייחוד את גדולי האמונה, הדעה והחסידות.
כא	פתרון חידת החיים בהשקפה חומרית מיוסדת על ספקנות וזעם, וראיית העולם הזה כפרוזדור מביאה לגבורה ואומץ.
כב	היראה וקיום המצוות צריכים לבוא ממקור אלוהי הכולל את הכל, והחלפתם בתרבות אנושית, המיוסדים על חיי החושים, לא תצלח.
כג	תהיית האדם על הצורך בברואים הרבים ויחסו אליהם, נפתרת בהבנת אחדות הדצח"מ.
כד	חטאי האדם, ישראל והבריאה, באו מתוך התנכרותם לעצמיותם, ורק בבקשת ה"אני" העצמי יתוקן החטא ותבוא הגאולה.
כה	צער היצירה מהתפרקות הסדר בעולמות העליונים לשם ירידתם, מתנחם בהארתו בהוויה, ויוצרים עמוקים חשים בו.
כו	כשמסתכלים בהופעות עליונות, אף בלא הבנה, וחוזרים עליהן בישוב השכל, במשך הזמן הן משפיעות על השכל, המוסר והנשמה.
כז	כשם שהתפילה מתעכלת ומתהפכת לתורה, כך בכל געגוע טבעי, ובפרט באהבת האומה וקנייניה, מאירות אותיות התורה.
כח	כל רעיון פועל כראוי רק כשמתבטלת הצטיירותו החיצונית, אך הרקבת החיצוניות בצורה מלאכותית, אינה מועילה אלא מזיקה.
כט	הנשמה בגדלותה משוחררת מכבלי הגוף, אך שומרת על זיקה וכבוד אליו.
ל	הצדיק עומד בין האלוהים ובין העולם, ונטיותיו הם האקורדים של חיי האלוהות בעולם, ופעולותיו נדחפות מעבודת כל הנשמות.
לא	התגשמות  החיים הרוחניים זקוקה לגבורה, הנושבת מתוך העוז העליון שבחסד הגנוז, הממתיק את צער ההתגשמות.
לב	תשובת הצדיקים הופכת את חטאי העולם לזכות, על-ידי אהבתם וקישורם לעולם כולו, ובייחוד לישראל.
לג	כשהרע מתבטא בבירור ויוצא אל הפועל – כוחו נחלש, והוא מעורר את הצדיקים להתבטא כנגדו בבירור, והקדושה היוצאת אל הפועל – כוחה גדל.
לד	הצדיקים נותנים לאנושות את צורתה האידיאלית על-ידי דבקותה בהם, וכל תיקוני המוסר אינם אלא שלב המכשיר עליה זו.
לה	החסד בהתפשטותו עלול לפגוע במוסר, המכיר בגבולות ובחילוקי המדרגות, והייסורים הבאים מכך לאוחזים בו, מבררים אותו.
לו	המחשבה הסודית על האצילות כמקור ההוויה התמידי, היא מקור החופש והשירה בעולם.
לז	הקדושה באה מהארת הדעת וההכרה, המרוממת את שלהבת החיים על כל דרגותיהם, וגורמת לאדם לרצות לקשר את הכל למקורו.
לח	בעלי הכשרונות העליונים, נשמתם ורצונם והגיונותיהם לוהטים, גם בזמן מנוחתם.
לט	בעלי המחשבות הזכות מצטערים בבואם לצמצם מחשבותיהם בדיבור, וכשהם צריכים לדבר, הם מספיגים דבריהם במחשבות קודש.
מ	כשרון החסד ותכונותיו ניכרים ופועלים יותר מביטויי הוצאתו אל הפועל, ביחיד ובאומה.
מא	הרעיונות, המחשבות והרגשות, יונקות אלו מאלו, ומסביבתן הקרובה והרחוקה, ובטביעות עין רוחנית מכירים את דרכי יניקתן.
מב	ההכרה האלוהית זורחת באדם לפי תכונת עצמות החיים שלו, ולכן פגם מוסרי הוא גידוף כלפי מעלה, ועליה מוסרית הנה תהילה.
מג	התפילה מחייה את הרוח, על-ידי הבעת הרצון כלפי האלוהות, ותפילות ישראל שבכל דור, מעלות את הכשרון העליון של התפילה.
מד	אם הצדיק נופל באכילתו, מפני שהנפש הבהמית הטתה את רצונו, הוא שב מיד ומתקדש למפרע, ומעלה את כוחות חיים שנפלו.
מה	תשובת ישראל תבוא מתוך רוח הקודש, שאינה סרה מהם לעולם, ומתגלה בבחיריהם על-ידי רזי תורה.
מו	השאיפה האצילית היא מזיגה של השכל עם הרצון, המביאה למהות חדשה בעלת אור חדש ("דעת").
מז	כוחו של הרצון האנושי, תלוי ביניקתו מהרצון האלוהי, ומטרת כל המוסר היא להגביר יניקה זו.
מח	הצדיקים מעלים באכילתם את כוחות השכל, הרצון והשירה, הנמצאים בכל היצורים במצב תרדמה.
מט	קדושת האכילה של ישראל, בצורתה האידיאלית-ריאלית גדולה מהמוסר הסובייקטיבי של בית עשו.
נ	אכילת הצדיקים מרימה את כוחות החיים שבארץ, ומתקנת את הפירוד בין אנשי הרוח ומנהיגי החברה, שבא כתוצאה מחטא הארץ.
נא	המחשבה על אושר הבא מחוץ לאדם מביאה לעצבות, ואילו ההכרה בערך הרצון והחופש שבהתעלותו, מביאה שמחה רבה.
נב	צריך להתגבר על היראה מהדמיון ולפתחו, כדי שהוא יהיה בסיס לשכל.
נג	בעל הנשמה הרחבה מתנחם מיסוריו הבאים מהתפרטות המחשבה שבבינה, בהכרתו שהדעת המופשטת היא המניחה את אוצרה שם.
נד	כשם שהנשמה היא האדריכלית המגלמת את הגוף, ובהתעלות הגוף הוא מתאחד עם מקורו, כך גם יחס נשמת העולם וגופו.
נה	ניתוק העולם מהטבע בא כדי לזככו מהטבעיות האלילית השפלה, וישראל עתידים לאחדו עם האצילות.
נו	המחשבה הדמיונית לתפוס את עצמות ה' הנה גאווה, והשלילה הבאה מעצמת החיוב מביאה לענווה ולעיסוק בתורה לשמה.
נז	השכל האנושי מכיר את פנימיות הטוב, והשכל האלוהי את פנימי-הפנימיות, היורדת לחיצוני-החיצוניות.
נח	יראת שמים מחלישה את הגבורה החומרית, כדי להגביר את האידיאלית, וכשהיא אינה טהורה היא מחלישה את הגבורה הרוחנית.
נט	המחשבות הפרטיות מרחיבות את הדעת לפי עומק הלשד שבהן, הנובע מהרצון הכללי השופע בלימוד התורה לשמה.
ס	הננו רואים בחזון, איך רוח המדע ורוח האמונה מתאחדות ובונות יחד את רוח האדם, למרות תכונותיהן הסותרות.
סא	המוסר והמצוות באים לטהר את הנשמה מסיגיה, כדי שתוכל למצוא את השקפת עולמה בקרבה פנימה.
סב	כשם שהאלילות הקטינה את האדם בשעבדהּ אותו, כך הסלחנות של דתות האהבה מחלישות את רוחו.
סג	השלמת האדם והכלל מוכרחת להתבסס על השיבה אל הטבע, המוסר, ויסוד האומה, ועל-גביהן תחול הקדושה העליונה.
סד	אורם של ישראל מתקן את פנימיות העולמות, והתרבות מתקנת את חיצוניותם, ובהתעלות רוח האדם תתאחדנה השפעות אלו.
סה	כל מחשבה, טובה או רעה, פועלת רבות אף אם לא הגיעה לידי מעשה.
סו	העיסוק בפרק שירה הנו תשובה אל הטבע בצורה עליונה, המתקנת את הרע משורשו, כפי שהיה קודם החטא.
סז	לצדיקים קשה להתפלל, כיוון שאמונתם בחסד ה' ממתיקה את כל צרותיהם, והם מכוונים בתפילתם לגילוי חסד ה' שבסידור העולם.
סח	החטא קורע את האחדות של הדעה והרצון, ומונע את הארת החכמה העליונה.
סט	בעתיד יכיר האדם, שכל מקצוע מדעי ורגשי משקף בקרבו את כל המקצועות האחרים, וזקוק להשלמתם.
ע	עצבות חכמי הלב, הבאה מצערם על חסרונות העולם, הגשמיים והרוחניים, מגבירה את הרצון ומחדדת את המחשבה אל הטוב הגמור.
עא	המחשבות המבוררות קטנות מהעמומות, וכשהן לעצמן הן מזיקות, אך הן נזקקות כדי שלא להיתפס בעמומיות עצמה.
עב	התורה והמצוות מקשרות את האדם לכנסת ישראל, בצערה ובשמחתה, ובשמחת חידושי הזמנים שלה.
עג	ההתפשטות הבלתי-גבולית והצמצום אל תוך הגבול, משמשים כחסד מצד תפקידם העצמי, וכגבורה מצד התנגדותם לזולתם.
עד	החכמים היחידים מעלים בציוריהם הקדושים נשמות רבות, על-ידי קישורם אליהן, ובייחוד בישראל.
עה	תכלית המעשה והלימוד הוא התגלות כוח הנשמה לשאוב שפע עדינות ויושר, רצון טהור והכרה עליונה.
עו	התורה מזככת את המידות, על-ידי התכללות הנפש במקורה העליון, ושובה אל הגוף בשפע אצילות ועדינות.
עז	התורה והמצוות, המנהגים והתפילה, הם ביטויי עושר ההופעה של נשמת ישראל.
עח	תביעת עלבונו של העולם המוחשי שנזנח לטובת הקדושה, היא מרגלית יקרה שנמצאת ברפש הכפירה.
עט	היחידים, חושבי המחשבות, זקוקים לבריאות ההמון וטבעיותו, ומשפיעים עליו ממדרגתם הפנימית.
פ	התפילה מחברת את הצדיקים עם ההמון, את ישראל עם העולם, ואת האדם עם בעלי החיים.
פא	הקודש מתגלה רק בחושים המיוחדים לו, והבא לגלותו בחושי חול, עלול לחרף ולגדף.
פב	המון העם בשנאתם את הרע מוכרחים לשנוא גם את הרשעים, אך המידה העליונה היא הפרדת הטוב מהרע, ושנאת הרע בלבד.
פג	בהתקשרות לכנסת ישראל מרגישים את קול ה' העובר דרך כנסת ישראל, הדובר את התורה שבעל-פה מתוך התורה שבכתב.
פד	מחשבות אנושיות משתלשלות אלו מאלו וצריך לקשרן, ומחשבות הקודש נובעות כולן ממקורן הכללי באופן ישיר.
פה	מערכה אורגנית של המעשים והדעות של כל הדורות, נמצאת בכל נשמה, והמנתק את עצמו ממנה קורע את נשמתו.
פו	היופי שבמסורת והעומק שבהכרות העצמיות, צריכים הם זה לזה.
פז	כשהעצבות מתגברת, יידע שממקור היגון יבוא הששון, כשם שהתוהו קודם לתיקון.
פח	כל חטא מטיל חרדה מיוחדת על הנפש, הניכרת במראה, בדיבור, בתנועה ובכתיבה, והתשובה מתקנת אותה.
פט	המגמה המינית עומדת ביסוד החיים הנצחיים, ולכן תיקון יסוד קודש זה הנו יסוד המוסר, ועתידה התרבות להכיר בכך.
צ	ככל שתגבר השפעת המחשבה האצילית על הדיבור, תבוסס ותתקדש הנטייה המינית של האדם, ותשפיע אור חיים בכוח הדיבור.
צא	התרבות החדשה תמצא את החופש שהיא מבקשת, רק כשתסגל לעצמה את כל הטוב שבמסורת.
צב	הקישור לעולם העשייה ונטיית תיקונו, הביא לקנאותו של אליהו, והם שיביאו את השלום ואת עילויו של עולם העשייה.
צג	דווקא הנשמות הגדולות מכירות בחורבן ובאומללות הרשעים, הנגרמים מריקניותם.
צד	מצמאון הקדושה הבא בזמנים מיוחדים, אפשר לראות את חשיבות העיסוק בתורה בהתמדה ובאהבה, המביא לדבקות.
צה	האדם שולט בעולם ומשפיע עליו, על-ידי אחדותו הפנימית עם הדצח"מ.
צו	לפעמים נשמת היחיד והעולם משתלמת בצביונה, ולפעמים היא מתמזגת עם החיים כדי לשפרם, ושתי הדרכים מעורבות זו בזו.
צז	כשאדם מרגיש עלוב וריקני, יידע שאור גדול מוכן לפניו, ועוונותיו מתייצבים כדי שיצא מעומק האפלה לאור גדול.
צח	כשהנשמה מאירה, ניכר שכל הרע נובע מפיזור המעשים, הרגשות והדעות, ושראיית אחדותם מעמידתו כשלב בסולם הטוב.
צט	אל ייבהל הצדיק אם אינו יכול ליישב עצמו במצווה ועבודה מפני דבקותו, אלא יגביר את דבקותו וימשיכנה על מעשיו כפי יכולתו.
ק	המחלוקת נובעת מהתפשטות המנהיג על בני חוגו, אף ששורשי נשמותיהם אינם כלולים בו, ועל-ידי התשובה מתרחבת נשמתו וכוללתם.
קא	אחד הדרכים של תורה לשמה הוא העשרת רוחניות כנסת ישראל, ובכך מתעלה גם היחיד המשפיע.
קב	הענווה מורידה ומקשרת את הדעת העליונה של האדם לעומק נשמתו, ואילו הגאווה מונעת את חדירתה, ונשאר האדם שקוע באפלה.
קג	המוסר המתחדש לפי חיי השעה (מלכות), מחובר בקביעות עם התורה העליונה ממנו, האחוזה באופיו הקבוע של האדם (תפארת).
קד	"ורואה אני איך הנשמות צומחות, איך החיים באים לידי גילויים...".
קה	עבודת ה' בינונית נחשבת לחסרת חדווה בזמן גדלות הנפש, וגדלות הנפש נחשבת לגאווה בזמן המתאים לעבודה בינונית.
קו	המגמות האידיאליות (אריך אנפין) יונקות חיותן מגופן, והמגמות המעשיות (זעיר אנפין) משתלשלות זו מזו, ובמבט בהיר ניכרת אחדותם.
קז	במעבר ממחשבות כלליות למחשבות פרטיות מרגישים צער וכיווץ, המתיישבים בהבנת חשיבות הפרטים והשפעתם על הכללים.
קח	חיבור הרגשת הקדושה עם הבינה העליונה, מחבר את האדם לכל היצורים, לשיר יחד שירה לה' בחופש, הנחקק בדפוס התורה.
קט	הקודש הולך וכובש את העולם, והמחשבות הפשוטות והמידות הטובות, תתגלינה ותהיינה למוסדות החיים והחברה.
קי	הצדיקים העליונים זקוקים לרשעים שיקררו את דבקותם, שלא יתנתקו מהעולם, ולימוד הזכות שבכך מגביר את יחס הצדיקים לכל הנשמות, ומביא תועלת אף לבינוניים.
קיא	ישנם רשעים שנטייתם להיטיב הנה הופעת אותיות של שמות עליונים, וחוסר ההכרה שלהם בכך, גורם לטוב להתמלא ברע.
קיב	העבודה היצירתית גדולה מהמסחר המתפרנס מן הפירוד וגורם לו – בגשמיות וברוחניות.
קיג	בחכמה, ביושר, ביופי ובאמת – אין סתירות פנימיות, אלא רק מצד החשמל של הנגוהות האופף אותם.
קיד	כוחה הרוחני של האישה הוא בפיתוח ובהפריית הגרעינים הרוחניים המזוקקים והמקוריים של הגבר.
קטו	צריך לירא מהחטא שלו ושל אותם שבידו למונעם מלחטוא, ולגבי שאר האדם יידע שקילוסו של הקב"ה עולה גם מהרשעים.
קטז	החכמות כולן בטלות מול עצמת התורה, והן כלולות בה ומתברכות על-ידה, ועל-ידי זיכוכן הן מתאחדות עמה.
קיז	החולשה שבאה בהארת התורה, באה מטהרת הנשמה, המכשירה את הגבורה הנצרכת להבליט על-ידה את האור האלוהי.
קיח	המוכשרים לדבקות וחסידות אל ירפו מעבודתם המיוחדת, אלא ישמחו בחלקם, ויסתכלו בעין טובה ובכבוד על האחרים ודרכיהם.
קיט	העבודה, אפילו המתנכרת לתודעת הקודש, מבררת לאדם ולעולם את היחס בין העולם ליוצרו, וממילא בין האדם לבוראו.
קכ	מי שיש לו נטייה לציורים רוחניים, ואפילו רק בדמיון, עליו להתבודד בדרכו, ולא יוכל ללכת בדרך ההמון הרגילה.
קכא	החיים הרוחניים מלאים אותיות רוחניות, ובלימוד מתקשר האדם לאותיותיו העצמיות, שהן קווים קטנים ממקורם העליון.
קכב	ראיית הנס כשידוד הטבע מביאה לחולשה, והאמונה רואה את הנס כתוספת גבורה אלוהית בטבע.
קכג	כשם שאין כנסת ישראל מוציאה את סגולתה לפועל אלא בארץ, כך אין היחיד מוציא את סגולותיו אל הפועל אלא על-ידי התורה.
קכד	השמחה בתורה, נובעת מהחיים שבאותיותיה הנקלטות בנשמה, ויותר מכך מהשפעת מעיינותיה העליונים הנעלמים מהנשמה.
קכה	המציאות וכל פרטיה, כולל ההכרה, באים לשלמותם לפי היתלותם בא-להים, וזהו יסוד הדבקות המדעית, הרגשית והמעשית.
קכו	צריך להתאמץ לראות את החידוש והרעננות שבמחשבות הקודש הישנות.
קכז	ההודאה לה' היא עומק חופש המחשבה, והתפילה מביאה לחירות זו.
קכח	האמונה העליונה משתפלת לשדרות נמוכות, כדי שכל אחד יתארהּ כפי יכולתו, אך חכם הרוח היונק משפלותה, נקלע לסתירות.
קכט	היראה היתרה מדכאת את הניצוץ האלוהי שבנשמה, וצדיקים עושים עליה תשובה.
קל	הצדיקים העליונים אוהבים את ההתייחדות עם נשמתם בשורשה העליון, ומתוך כך הם באים לאהבה עליונה, המתאחדת עם היראה.
קלא	הֵעלמוּת המחשבה העליונה גורמת למאיסת התורה והקדושה, ובהתגלות אורהּ העליון מתפשטים אור וחיים על כל ענפיה.
קלב	אל ייבהל הצדיק מנפילותיו, בייחוד בענייני כבוד חברו, שכן יש בהן מעט טוב מפני שמגדילות את נשמתו, אלא ישוב מאהבה.
קלג	אחת מדרגות רוח הקודש היא התבררות יחס האדם לא-להים, ומתוך כך יחס העולם לא-להים.
קלד	הכעס בא מכעס עצמי על ריקניותו, שהאגואיזם גורם להוציאו על אחרים, וצריך לשנוא את הכעס בכעס גדול, אך במתינות.
קלה	המחשבה הכלל-ישראלית צריכה להיות גדולה ועליונה כל-כך, עד שתכלול את המחשבות הקטנות ביותר.
קלו	המעיינים משתוקקים לשורש המחשבות, אך צורך העולם מכריחם לפתח את הפרטים, והאמונה באחדותם מגבירה את נועם התורה.
קלז	עבודת האדם היא לזכך את החיים הטבעיים והרצוניים ולמזגם עם המחשבתיים, וזה נעשה על-ידי מילוי הנשמה בעריגה א-להית.
קלח	כישלון הצדיק בהנאת הרשות, שבא מתוך התעלות נפשו והרחבת רצונו, מתהפך בקפיצה מהירה לחשק הרוחניות העליונה.
קלט	המחשבה האלוהית הנכנסת בנשמה, מוכרחת לפרוח ממנה בטרם תתגבל בגבולות הגוף, וברק חדש בא ומאיר, וחוזר חלילה.
קמ	ישנם צדיקים כשאול המלך, שהתמתק אצלם שורש הרע, וכל פגימה במידותיהם, אפילו הרעות, פוגמת בקדושה.
קמא	כל המכשירים התרבותיים, אינם אלא דרכים להגיע לעדינות של ההסתכלות הרוחנית הוודאית.
קמב	כשם שבעלי החיים מתים בים, ודגים מתים ביבשה, מפני שאינם מקום מחייתם, כך צריך להיזהר מאמונה זרה ומספרים חיצוניים.
קמג	כשמרגיש חולשה ברצונו, צריך לחזקו בכל הדרכים הטבעיות, המוסריות, השכליות והתורניות, ולא להתמקד בעידונו ובטהרתו.
קמד	אף-על-פי שרבים נכשלו מהיגיון בנסתרות, המוכן אליהן אל יימנע מהן, אלא יטהר לבבו ויבטח בה'.
קמה	אמונת ישראל בגדלותה יורדת ומתאימה גם לפשוטי העם, וככל שהיא מתעצמת בנשמה, היא פועלת עליה ומשפיעה על מעשיה.
קמו	היהדות הטבעית והניסית נאבקות זו בזו עד למציאת האיזון ביניהן, כשם שהגוף והנשמה נאבקים זה בזה עד לאיזונם.
קמז	התאוות, ובפרט אותן שיש בהן צד איסור, סותמות את מעיין החידוש של המחשבה והתורה.
קמח	התרבות המעשית וההרגשה הנפשית העליונה סותרות זו את זו, ויחידי סגולה מאחדים אותן.
קמט	מעיין הרגשת הנשמה הישראלית שנפתח, בתחילה מנביע מים דלוחים, אך סופו להוציא מים חיים ולהביא לתשובה אדירה.
קנ	הכעס והעצבות של הרשעים באים מהריסתם את ההרמוניה שבין נשמת האדם להוויה, והצדיקים קוראים להם לשוב ולהתענג על ה'.
קנא	הקישור הפרטי לענייני קרקע וכיבוש, פוגם בקישור האידיאלי אליהם, ולכן לכהנים אין חלק בארץ ובביזה.
קנב	התקווה והרצון הם יסוד החיים הרוחניים באדם, והם מתעלים לפי צדקותו.
קנג	העדר אחדות המחשבות, ובייחוד אי-התאמתן, גורמים לייסורים, וככל שגובר הרצון לאחדם ולהתאימם, גוברת אחדותם והתאמתם.
קנד	ישראל אינם מסוגלים לסבול סתירה ופירוד, ולכן פיזורם הוא רק ארעי.
קנה	ראיית המציאות הגשמית כנקודה במרחב החזיון הרוחני – מגדילה אותה, וראייתה כעיקר המציאות – מצמצמת ומשעבדת אותה.
קנו	כשהשכינה השורה באומה מתגלה בארץ, העולם כולו מתברך ומתעדן.
קנז	כשאדם דואג מפני הכבוד שכיבדוהו, ישמור את דאגתו לשמוח בה כשיעליבוהו.
קנח	צריך להסתכל בעין טובה אפילו על הרשעים, שכן נקודות הטוב שבהם, למרות מיעוטן, הן העיקר.
קנט	אומץ הרצון נפגם בדצח"מ ובאומות השונות, ככל שגדל חופש הרצון שלהם, והוא שב על-ידי יניקת כל דרגה מזו שתחתה.
קס	כשהנטייה הרוחנית מתגברת מתוך דוחק גשמי, היא נחלשת, ומוכרחת לבוא נטייה גשמית הפוכה, שבהשלמתה יתחברו שתיהן.
קסא	הצדיקים המוכשרים לתשובה מאהבה, גשמיותם ורוחניותם ממוזגות עד כדי כך, שבהתמעטות רוחם נחלש גופם.
קסב	כשהאדם מתעלה, הוא מרגיש את ערך הציבור ומציאותו הממשית, ונעשה צדיק לרבים, החי את צרכי הציבור ומנהיגו באופן פנימי.
קסג	כשהצימאון האלוהי מתפרץ בנשמות הצדיקים הם משפיעים על נפשות ישראל אהבה וסליחה.
קסד	השכל הנו תלמיד קטן המבאר את מקצת האור שבדמיון, המתאחד עם השכל העליון, שאינו שכל כלל.
קסה	לפעמים העלייה למקום עליון, על-ידי מחשבות גבוהות, מחניקה את הרוח, עד ששבים ויורדים למקום בו שרוי אוויר ארץ ישראל.
קסו	המוסר האנושי אינו מתקן את התאוות משורשן ואינו ראוי להדרכת הכלל, ועדיף ממנו המוסר האלוהי – אף אם טועים בו לפעמים.
קסז	הרגל הקדושה מפתח באדם חוש להבדיל בין היגיון, שמחה ועונג, של קודש, לבין אלו של חול.
קסח	צריך להסתכל על כל ידיעה רוחנית בתאבון, ואז יחוש בנועם הוד הספרות והשירה שבה.
קסט	רזי תורה מחדשים את הנשמה, אבל קביעות טהרת המידות באה מהעיסוק בעולם המעשי, בצדדיו הרוחניים והגשמיים.
קע	אהבת הצדיקים את הכל היא העיקר, וכעסם החיצוני הבא מרוב דבקותם, רק מגביר את אהבתם ואת ציפייתם לתשובת הרשעים.
קעא	התגברות אהבת האומה הנה התגברות אהבת התורה והמצוות, המופיעה בתחילתה בצורה בוסרית, הדוחקת את הפרטים שבה.
קעב	ההשתקעות החומרית מביאה לשפיכות דמים, ולכן בהתגברותה צריך להגביר כנגדה שאיפות קדושות מלאות חסד וכבוד האדם.
קעג	הדמיון מחייה את העולם הרוחני יותר מהשכל, והתרבות וההשכלה המודרניות מטשטשות אותו, ובזה ניכרת ירידת הדורות.
קעד	אותיות המחשבה מצטרפות למילים ומשפטים, המתבטאים בדיבור באורח פלא.
קעה	האותיות מרכזות בתוכן את כל ההרחבה של המחשבה העליונה, ומכאן כוח פעולת השמות הקדושים.
קעו	כשהחופש מתאזרח בעולם, העולם מתמלא ברגש הכרת טובה, ולכן קרבן תודה אינו בטל.
קעז	כל דרגות החיים, ובייחוד כנסת ישראל, הנם הגוף בו מתגלה השכינה, ולכן ההסתכלות באופי ובגורל ישראל מגלה פאר עליון.
קעח	בתוך גן החכמה נטועים ההכרות והרגשות, התורה והמוסר.
קעט	כשם שאומנות יפה אינה מבקשת מגמה, אלא פורצת מרוח האומן, כך גם צריכים לנבוע התורה והמצוות, וזו היא תכלית הכפירה.
קפ	נכנס באוזן צדיקים קול הקורא להם לעסוק בתורה כדי לחזק את כנסת ישראל ולחברה עם דודה.
קפא	כשליבו של בעל ההסתכלות הרוחנית נוטה מדקדוקי הפרטים, ימשיך עליהם אור כללי ממקורם, וישוב אליהם בנועם גדול.
קפב	לפעמים הצדיקים משתברים במעמד הגוף, אפילו במזגים המוסריים, כדי שיזריחו את אור הנשמה.
קפג	החטא מדאיב את הלב בנתקו את אחדות העם והוויה, אך בשורשו הוא גם תוצאה של הצער, ולכן צרות העין היא תכונת הרשעים.
קפד	יראה חיצונית ממעטת את הרצון האנושי במקום להופכו, אמנם בהכרה פנימית בטוב הגנוז בה היא מתעלית.
קפה	האמונה הכללית משתרשת בחשק הפנימי ומחייה אותו, והמצוות והמנהגים הנם ביטויים לאותו החשק (כנדרים).
קפו	המוכשרים להשגות גבוהות שלא זיככו את מידותיהם שרויים לפעמים בצער, המיתקן בסיגופים או בשמחה וטוב לבב.
קפז	התרבות והכשרונות הם גילויי אלוהות, וההתנגדות אליהם מופנית רק כלפי חוסר התודעה לכך.
קפח	ציורי הגיהנם הבאים מתוך הצער על מיעוט התורה, ממרקים את הנפש מסיגיה, כדי שתוכל להרגיש את נועם שקידת התורה.
קפט	הצדיקים מכירים היטב את כיעור הרע, אך מכירים בעראיותו ובעיקריות נקודות הטוב שבו, ולכן גדולה אהבתם לכל.
קצ	קשה להכריע את כוחות הנפש בין הרצון הפונה לרעיונות בלתי-מוגבלים, לבין הרצון הפונה לתורה והמוסר הקצובים.
קצא	השאיפה לצדיקות מקשה על השאיפה לתשובה, ועדיף להשתקע בתשובה והיא תביאהו למעלה ממידת הצדיקות.
קצב	ההסתכלות המלמדת מוסר ויראת שמים מוכרחת להיות קודמת לכל שאיפה רוחנית.
קצג	חטא עצום הוא להסתפק באמונה דמיונית בלתי-מציאותית, למי שיכול לבררה בשכל טהור.
קצד	הדבקות וחופש הדעות אינם סותרים, אלא מפתחים זה את זה.
קצה	התורה מתאחדת עם הנפש, ומתוך קישור הנפש עם הכלל, והכלל עם ההוויה, נמצא שההוויה תלויה בהשתלמותו של היחיד.
קצו	צריך לגעור בקטנות אמונתו בגודל סגולת נשמתו.
קצז	המידות של גדולי העולם הן חזקות, ולכן בהתפרצותן הן נראות כפראיות, וצריך להעלותן ולא לכווצן.
קצח	הכרת האנשים הגדולים בחסרונותיהם נובעת מגדלותם, וידיעת דבר זה נצרכת להם כדי להכיר בגדולת עצמם.
קצט	לאנשים רוחניים יש שבילים מיוחדים משלהם, ואינם צריכים לקנא בגדולים המעשיים, אלא לשמוח בחלקם הגדול יותר.
ר	התשובה מאהבה גדולה מהעבודה המעשית, ושעשועי הצדיקים ממנה מגבירים את נביעת חיי הקודש בנשמות רבות ועמים רבים.
רא	סיגי האמונה אינם פוגמים בעצם אמונת האדם הפשוט, אך כשהוא מתעלה הוא צריך לזקק אותם, כדי שלא יחשיכו את אמונתו.
רב	קטנות האמונה באה מתוך חוסר האמונה בעצמו ובהתאמתו אליה, ובייחוד בישראל, שגאוותם הלאומית משובצת בענווה.
רג	המצוות והמנהגים מציירים בחיי הנפש והעולם ציורי אמונה, ועזיבתם מציירת ציורים הפוכים, וביאור רזי תורה מעורר הרגשה זו.
רד	אצל הבינוניים, השכל האלוהי חל רק  על-ידי ביטול השכל המעשי, ולכן השפלת השכל שהיתה במצרים, נזקקה לקבלת האמונה.
רה	אי-אפשר להגדיר את מהותה של כנסת ישראל, משום שהיא כוללת כל, ויסודה מושתת על אהבתה הפנימית לה'.
רו	המסר של הקרבנות הוא, שלפעמים דרושה הקרבה עצמית בשביל הדבקות בה', אך היא משתלמת.
רז	כוחו של הצדק והמוסר האנושי מתגבר, ככל שהוא מידבק במקורו האלוהי.
רח	הברקות נשמתי תארנה את העולם ותעוררנה בו פליאות ותימהון.
רט	נשמת ישראל האדירה מתפשטת על כל נשמות ישראל הפרטיות, בכל דרגותיהן, והיא שתשיב אותן למקום בית חייהן.
רי	הרגש, הדמיון והחשק, של המוסר הטהור מתגשמים רק על-ידי ההתמסרות אל המוסר האלוהי.
ריא	כשהנשמה מתקשרת באורה העליון של התורה, מתחבבים פרטיה ודקדוקיה.
ריב	כשהתפילה מזהירה בנשמה, מכיר האדם במקורה העליון ובפעולתה, ובערך הדיבור והחיים הרוחניים בכלל.
ריג	העולם הבא הוא מציאות קיימת בהווה, שממנה באה שמחת המצוות, וצדיקים משפיעים ממנה לעולם הזה.
ריד	ככל שמתקדש האדם, הוא מרגיש את אחדות הפירודים והתקשרותם בשורשם, ותשוקתו לתורה גוברת.
רטו	כל חושי הנפש והנשמה תובעים את התרחבותם, ובייחוד החוש האמוני, הדורש לקבל באהבה עול תורה ומסורת אבות.
רטז	אסור לכבות את הגחלת הרוחנית שבאדם, וצריך להוסיף לה אש "מן ההדיוט" בשכל טוב ובאור תורה.
ריז	הצימאון הרוחני משפיע חיים רעננים בשכל החוקר, ומאזר את כוח החכמה בגבורה ובשלהבת אור.
ריח	כשאדם קרוב לתורה, מאירות עליו הארות עליונות, וייזהר שלא יחצוץ בעדן על-ידי עוונותיו.
ריט	רוח הקודש מבררת לאדם את מקור הדיבור ופעולתו, ומביאתו לזהירות במוצא פיו, המביאה לרוח הקודש.
רכ	יראת ה' היא החכמה היותר עמוקה, והיא הנותנת למדע את עמקו, ובלעדיה הוא שטחי וחיצוני.
רכא	עומק היראה בא מהתמזגות היכולת ואי-היכולת לדעת את ה'.
רכב	שאיפת הנשמה למרחבים, ולאמונה ואהבה בלתי-מוגבלים.
רכג	הקודש שבטבע מתאחד עם הקודש שמעל הטבע על-ידי אורו של אליהו.
רכד	פיתוח היישוב והבניין הלאומי יביאו להתעוררות נשמת האומה, שתיישר את דרכיהם ותתקן את קלקוליהם.
רכה	התפתחות האומה שלפנינו, היא ראשית הגאולה, אף-על-פי ששם שמים עוד לא שגור על-פיה, ומצב זה הוא חבלי משיח.
רכו	חלומות הנביאים, המשוררים, מתקני העולם וישראל המצפים לישועה, מפיחים רוח חיים בעולם המתייסר מגבולותיו וחסרונותיו.
רכז	טמטום הלב מונע מהאדם לראות את עצמו כאבר של הכלל ושל ההוויה, ואת השפעת תיקונו המוסרי עליהם.
רכח	העיון ההלכתי לפעמים מעכיר את הרוח, אך יש לנהוג כמנהג המקום משום מידת דרך ארץ, המרחיבה גם היא את הנפש.
רכט	הנשמה תובעת לעשות את כל הדברים לשמם, וכל הפניות הנן רק צדדים חיצוניים, המתבטלים בחיזוק האמונה העצמית.
רל	לפעמים מתוך החשק לאחוז בדרגה גבוהה, נשמטות המדרגות הרגילות, ועיסוק בתפילה למרות שִברונו מפתח את האמונה בגודלה.
רלא	הנפש הבהמית של בעלי הסוד חזקה, וכדי להעלותה הם צריכים דווקא לרזי תורה.
רלב	בעלי הפנימיות, מתקשים לחדש חידושים מתוך ענפי התורה, והם יונקים את חידושיהם מעומק יסודה ונשמתה.
רלג	החלומות הגדולים ושאיפות הדבקות ממלאים את חיי, ואיני יכול שלא לאחד את כל הזרמים השונים.
רלד	התורות והמצוות והאמונה מזריחים את אורותיהם בנשמה, והשפה קצרה מלהביע זאת.
רלה	החסדים והדינים ממלאים את הנפש, ומקשים על הכרת הערך העצמי.
רלו	גאוות ה' המתגלה בנפש, אינה סותרת את השפלות וההתחברות אל מדוכאי העולם.
רלז	צריך לשחרר את הספרות והמחשבות האישיות מכבליהן.
רלח	הצדק והרשע, האמת והשקר, מצטרפים לאגודה אחת, שבעמקה הכל אמת, צדק וטוב, והמעמיק בכך מהפך את הרע לטוב.
רלט	כשהרוחניות מוכרת בתור חטיבה טבעית, היא מארגנת את האדם והעולם באושר קבוע, והצורך בתורה ומצוות נעשה טבעי.
רמ	יש לקחת מהטבע את הסדר, הדיוק וההתמדה, ולהשתחרר מפראותו ומן ההכרח שבו.
רמא	על-ידי הופעה רוחנית שירתית, מתפשטת השירה בכל פרטי התורה ופלפוליה, ושבים אליהם בחיבה.
רמב	אף-על-פי שאצל ישרי-לב העולם כולו מלא באור ה', האור שבתורה גדול יותר, ולכן הפוסק ממנה מתחייב בנפשו.
רמג	האדם האלילי בורח אל התאוות בגלל יראתו מהאמונה, אך לא יצליח, מפני שהאור האלוהי חודר בכל.
רמד	היצירה הפנימית וגאון הנשמה זורמים ותוססים, וההשקפה מלאת הקודש מתרחבת וקוראת לחזק את כל הנשמות.
רמה	קו דק מבדיל בין הרצון העדין והקדוש לבין הרצון הגס והעכור, והמוסר והשכל קובעים את מקומו.
רמו	המוכשרים להסתכלות עליונה אינם יכולים להסתפק במוסר תחתון, אלא צריכים ליונקו ממקורו העליון.
רמז	החושב העצמי, מוכרח לתת לדברים הכלליים צורה אישית, אשר תתמזג עם הצורות הכלליות.
רמח	התלהבות רגש הטוב של הצדיקים היא צורך קבוע, וכשברור להם שהיא נובעת מהתגלות נשמתם, היא גוברת על כל שכל מדוד.
רמט	כשאור הקודש שלמעלה מהתורה מתפשט באדם, הוא אינו יכול לקצוב עצמו בדברים מוגבלים, ואור זה מעטרהו גם בירידתו לחיים המוגבלים.
רנ	ישנו צער גדול במעבר מתלמוד עיוני ושירי לתלמוד ההלכות הקצובות, ולכן יש לרפדן ברפידות החופש והטוהר השמימי.
רנא	התפילות הפסולות פוגמות בכסא הכבוד, ובמחשבה והאמונה והחיים האחוזים זה בזה.
רנב	אחיזת הנשמה בשורשה מחדשת את כוחה להפריח ענפים חדשים, וזהו היסוד לכך שרזי תורה מחזקים את לימוד הנגלה.
רנג	הרחבת האופי הפנימי עלולה לגרום לבזיון חבריו, ועל-אף הצורך בדבר ולימוד הזכות עליו, עדיף להיזהר ממנו.
רנד	אורות הקודש שבתורה ובמצוות מאירים את הנשמה, ובהתגברות אורה היא מוסיפה אור גם באורות שהאירוה.
רנה	צידה החלוש של ההופעה האלוהית בא באור כהה והתבהרות דרגאית, ורק לפעמים היא באה באור גדול ובדילוג פתאומי.
רנו	הנשמה העליונה ודיבורי הקודש שלה שואפים להתפשט בעולם, וזוהמת הבשר והדיבור הרע סותמים את פיה.
רנז	אדם צריך להכיר ולכבד את כשרון הדבקות שבו.
רנח	ראיית הנשמות בעת גדלותן והארתן, ובעת קטנותן והחשכתן, וגאולתן על-ידי תפילת הצדיק.
רנט	תשוקתי לנסתרות וביאתי לארץ באים כדי ליצור ספרות מלאה אור רזי תורה, השווה לכל נפש.
רס	מאבקה של התשוקה ללימוד המעשי עם התשוקה ללימוד הרוחני, מוליד אור חדש המכונן את ישראל בארצם.
רסא	הצדיקים אינם יכולים לצמצם מבטם, אלא מעלים ניצוצות קודש מכל מקום.
רסב	הלעג על הצד החיצוני שבאמונה, נובע מקוצר ראייה בהתפשטות אור ה' על קטן וגדול כאחד.
רסג	כשם שתארי ה' מרוממים אותנו מכל שלילה, כך תיאור מידותיו הנראות כפגומות, מעלה את מחשבותינו למעלה מכל מוסר מוגבל.
רסד	קנאת ה' נגד העבודה הזרה, הנראית כאנוכית, מזוככת על-ידי המדע העליון ושפעת רוח הקודש.
רסה	הניצחון על הרשעה שבעולם והפיכתה לטוב, יבואו בכוח תורתם של תינוקות של בית רבן, כשהיא לבדה מושלת בנשמתם.
רסו	האמונה צריכה להשתחרר מכל כבליה וקליפותיה, ולהזריח את קרני אורה.
רסז	אי-אפשר לעצור את האהבה האלוהית של חסידי הקודש, שכל הלימוד והמעשה הם הֶכשרים להתפשטותה על כל החיים.
רסח	השכל הבריא המקורי מורכב מהשכל המזין והרגש המענג, והעוסק בתורה לשמה מתברך באחדותם והשלמתם זה את זה.
רסט	אחדות העולם הרוחני עם החומרי מתגלה בישראל ובערך דיבורם, וסגולתה של ארץ ישראל לכונן גילוי זה בעולם.
רע	גבורה רוחנית היא, להבדיל את העולם הרוחני מכל מה שנראה כסותר אותו בעולם הכללי.
רעא	הלומד תורה לשמה מתקשר עם כל המציאות הנובעת ממקורהּ, והכל מתעלה, וממילא משתחרר הוא ממגבלות השכל והמוסר.
רעב	כל סופר שאינו עמל לקדש עצמו, אינו ראוי לכינוי "סופר", שכן הראשונים נקראו כך מפני שהיו סופרים את אותיות התורה.
רעג	בשר הקודש של ישראל דורש פיתוח, ובו תלויה גם הצלחת התשובה.
רעד	חיזוק הגוף של הצדיקים, וקל-וחומר של כנסת ישראל, מגביר קדושה בעולם, וכל אחד מישראל בהתייחסו אל הכלל, חשוב כצדיק.
רעה	כשהאדם מתקדש נשמתו מתגלה, חושיו מתחדדים ומתעלים, והוא משתוקק לטוב ומואס ברע.
רעו	ככל שהנשמה מבהיקה מקדושת המעשה וטהרת הדעת, כך יפעלו הם עליה את פעולתם.
רעז	גם בדור וגם ביחיד, לאוּת גופנית גוררת לאוּת רוחנית, ותיקונה יבוא רק בחיזוק הגוף.
רעח	כל הייסורים שבעולם מתקבצים בלב, הזועק לנחמה מיגונו ממקור הישע.
רעט	מעוף הנשמה למרחבי א-ל, ממעל לשכל ומעשה מוגדרים.
רפ	צער הנשמה על חוסר יכולת ביטויה, ועל חוסר יכולתה להשפיע על נשמות העולם.
רפא	המחשבות עורגות לצור ישען ומבקשות את התפשטותן, וזיקוק אורחות החיים סולל את דרכן, והן מכריעות את החיים אל מסלולן.
רפב	על-ידי טהרת המידות וההארה השכלית בתורה ובשימוש חכמים – הדמיון מתברר ונעשה לשכל, ועומק הרגשתו עולה על השכל.
רפג	הדברים הנעלמים, השרויים באפילת התוהו, על אף יופיים, צריכים להישכח מהלב, וזהו עניין הדורות אשר קומטו בלא עת.
רפד	צער הצדיקים הנובע מחיפושם התמידי, מתרפא בידיעתם את ערכו הנובע ממעלתם העליונה.
רפה	הספרות נצרכת כדי שרזי התורה לא יהיו נחלת היחידים, אלא מפותחים ומפורטים באופן שיוכל ההמון לקבלם.
רפו	הוגי הדעות צריכים להרגיל עצמם בכתיבה ודיבור, אפילו במחשבות פשוטות, ולפעמים דווקא על-ידן יתגלו חידושים נשגבים.
רפז	לפעמים האמת מתגלה בדרכים של שקר, ואז החתירה נגדו מאבדת את האמת עצמה, ודרך התיקון היא להגיע לאמת בדרך של אמת.
רפח	בעלי ההשגה שלמעלה מטוב ורע, מוכרחים גם לשנוא את הרע, כדי לרפא את מוסר כליותיהם הנובע מאהבת הרע.
רפט	אין צער בעולם שידמה לצער תשוקת הנשמה אל הטוב המוחלט.
רצ	הנשמה שואפת להתענג על ה' מפני שזהו תוכן החיים, ומצטערת בפגישתה עם הלכות קצובות, ומצפה לאור שיחדור בהן.
רצא	הדיבור פורץ מהתגלמות הרוחניות הנעלמת – הבאה משורש הנשמה – לאותיות, ופגישתן עם הרצון המקושר לגוויה.
רצב	בכל מידה דבוקים חסרונות, והעבודה השלמה היא לבררם.
רצג	רכות הלב ויראת החטא האירופאיות, הורסות את חוזק הרצון כשהן מתפשטות מעבר למידתן.
רצד	המדע מחייה בלימודו רק את החלק שאליו הוא מכוון, ואילו הקדושה, על-ידי לימודה, מתפשטת על כל כוחות הנפש והנשמה.
רצה	בכל גילוי רוחני מוכרחים לתת רווח והפסקות, כדי לאפשר את עיכולו, וכדי שלא יטשטשו האורות את הגבולות.
רצו	דור התחייה טרוד בהוצאת אור מעצמיותו, ולכן אינו פנוי לאור הבא בירושה, וכשעצמיותו תנבע מאליה, הוא ישוב למורשתו.
רצז	הרוחניות בהתעכלה, לובשת צורה חדשה, המתאחדת עם הנשמה בצורה שלמה יותר מאילו נשארה בצורתה המקורית.
רצח	השכחה, באדם ובציבור, מיועדת לרשמים המטשטשים את השלמות, והזיכרון – לרשמים הטובים, ואסור להחליף ביניהם.
רצט	דורות התוהו הנשכחים, יוצאים מאפלתם לסידור עליון על-ידי התורה ואורו של משיח.
ש	זכות אבות היא ירושה של רוח חיים, שהורישו האבות לבנים מבלי שהבנים יעמלו בהם, ועל הבנים לשמרה ולחדשה.
שא	האידיאליות האצילית של ההוויה גדולה מהרוח הממלאת ומחייה אותה, ושתיהן מתאחדות.
שב	גופם של צדיקים עשיר בתוכנו יותר מכל רוחניות, ובהתחזקותו מתחזקת הרוחניות, וההכרה בכך מכשירה את העולם אל הגאולה.
שג	הגוף מקשיב לצלילי הנשמה ולהתגלמותם בדיבור, והוא סופג את תמציתם לתוכו, ומכיר בערך העבודה המביאתו להתוודע לדבר ה'.
שד	אם אינו מוכשר לחברותיות וללימוד הלכתי בגלל אצילות נשמתו, עליו לשמוח בכך, ולהשתתף עם הציבור כפי יכולתו.
שה	שורש התורה ופרטיה חתומים בבשר הישראלי, וממנו מתנשאת הרוח, ועל-ידי נטייתם הציבורית של ישראל היא מתפשטת בעולם.
שו	כבוד האדם מאוחד בשרשו עם כבוד ה', והשפלות המרדימה את האדם מייאשת אותו מלהיטפל בכבוד ה'.
שז	הרעיון צריך לכלול גם את כל הנטיות הגופניות, ושמחת השדים והרשעים הגמורים באיבוד העולם, באה מתשוקתם לאבדון עצמי.
שח	השירה מוכרחת להיות קדושה, ותיקון העולם תלוי בשיבתה, והכפירה היא הסריסות מהשירה וההצטמצמות בחקר פרוזאי.
שט	ישנם אנשים שמיישבים תחילה את השכל וממנו באים לנקודת הרצון (עומק), וישנם המתחילים מנקודת הרצון אל השכל (רום).
שי	המינות ביטלה את ישוב העולם והמצוות המעשיות, בהתלבשה בחסד ואהבה חיצוניים, שפנימיותם היא שנאה.
שיא	עצם היות השאיפה בלתי-פוסקת, מעיד על היותה שאיפה לדבר נשגב ונעלה, ולא לסיגים חיצוניים.
שיב	מעולמות רחוקים, קיימים וחרבים, זורחות הנשמות, ואור העבר מתרחב ומוסיף חיים בכל העולם.
שיג	עלינו להעלות את עצמנו, ובכך יתפתח היש כולו וירחיב את גבול הווייתו, וכל העולמות יתעלו.
שיד	המחשבות הבאות מעומק האמונה הנן החופשיות באמת, ומידמות למקור היצירה, שהיא מקור השעשועים.
שטו	צער האנשים הרוחניים מחיי החברה מצחצח את נפשם, והשפעתם עליה חוזרת ומעלה אותם למעלה ממעלת הבדידות.
שטז	מגן עדן מקבלים טל חיים קדושים וטהורים, בלי חומריות ורפיון.
שיז	רזי התורה נתבעים מהדור אשר הוכן אליהם, ומניעתם מביאה לרפיונו, והאִלמות המילולית לא תעצור את גילויים.
שיח	חיסרון באהבת התורה והמצוות יכול לנבוע מתאוות גשמיות, או מהתעלות של ימות המשיח הבאה טרם זמנה.
שיט	ההטבה שצדיק מטיב עם הציבור בהתבודדותו, עדיפה על התחברותו עמם הממעטת את אורו.
שכ	כל עיון נעשה חשוך מהצל של עצמו, וזהו סיגוף שכלי, הבא לשחרר את האדם משעבודו אל השכל האנושי.
שכא	אהבת העמים הבאה מהאפלת אור סגולת ישראל הנה ארסית ומזיקה, והבאה מתוך בהירות הסגולה הנה מידתו של אברהם.
שכב	האומנות החופשית, המשחררת את האומן ממושגיו העצמיים, מטשטשת את סגולותיו ומאבדת את כשרונותיו.
שכג	הדבקות הפנימית בה' אחד אינה נקנית בשכל, אלא רק בשיתוף כל כוחות הנפש, הנקנים על-ידי אמונה וקדושה.
שכד	לפעמים באים מהדר הדמיון אל אמיתת השכל, ולפעמים להפך, ובלבד ששאיפת תהיה להתאחד עם השכל.
שכה	העולם הולך ומתעלה, ומתאחד בחסד עליון שהגבורה תומכת בו, ומשניהם יתעלה העולם ויתמלא חסד.
שכו	תיקון העולם בא מהתאחדות התפארת שבתורה שבכתב, והגבורה המלכותית שבתורה שבעל-פה, ומהשפעתן ההדדית.
שכז	ככל שמתרבים החלקים הרוחניים בציור, במוסר ובהכרה, ובייחוד בהשלמתה של תורה, מתחוורת האמונה ודבקותה.
שכח	התכנים הרוחניים מתגלים תחילה בהפתעה, והתבונה מסדרת אותם, ולכן חכם עדיף מנביא.
שכט	מזהירה היא נשמת העולם, והננו מתנשאים בגאון למרום נשמתה ומתענגים על ה'.
של	כשהדבקות הרצונית, המדעית, הדמיונית והמעשית – מאוחדות, נפתחים צינורות התענוג העליון, וישראל עתידים להאירם לעולם.
שלא	גם לתפילה הרגשית יש ערך, אך התפילה העליונה כוללת את כל כוחות הנפש, וממלאת בעונגהּ את הנשמה ואת העולם.
שלב	אמונת ישראל, ואפילו האפיקורסות שבה, גדולה בפנימיותה מאמונת הגויים.
שלג	כששלהבת אהבת ה' בוערת, אין להיבהל משום חשבון, וצריך להתענג על ה' בכל עוז ולפצוח בשירי זמרה.
שלד	מצווה להתענג מקדושת ארץ ישראל, ולהודיע ליושבי הגלות שצינורות השפע של הארץ נפתחו לקראת בניה השבים מהגולה.
שלה	הגויים טמאו את היהדות רק בחיצוניותה ולא בפנימיותה, והמתקשר באומה, אף שאינו מודע לקדושתה, מתקשר בקודש הקודשים.
שלו	גם למאן דאמר: "מצוות בטלות לעתיד לבוא", תקדם לכך תקופה שבו תתגלינה המצוות בהוד סגולתן ובתפארת החיים שבהן.
שלז	אור התורה נחוץ לקיום חיי האדם עוד יותר ממזונו, ובעלי הסוד אינם יכולים להסתפק בכך, וחייהם תלויים בשפע סתרי תורה.
שלח	ציורי הנשמה של כל אחד, הם ניצוצות המתלכדים יחד לאבוקה להאיר את העולם.
שלט	כשנולד רעיון חדש אצילי, זוהי דפיקת לב של מלאך ה', וככל שנקבלה בחֵירות פנימית, תגדל ההופעה וכשרונה בקרבנו.
שמ	כשהרוח יוצרת, מתגלה בנשמה המלאך היוצר, וכשהיצירה נפסקת מסתלק המלאך, ועל-ידי התורה והעבודה שבים ומתקשרים אליו.
שמא	כשם שהצרות הן מלח העולם, כך יראת העונש היא הבסיס שעליו נבנים בנייני פאר רוחניים.
שמב	הצדיקים הגדולים צריכים שמירה יתירה מן החטא, מפני שאינם מכירים בעומק גנותו, ולכן הם יכולים לדון את העולם לכף זכות.
שמג	הנביאים והכתובים כלולים בתורה, הכלולה בשם "אחד", וכנסת ישראל ששורשה בתורה, יודעת זאת ומידבקת בתורה ובשורשה.
שמד	היצירה האלוהית מחריבה מציאות חסרה (לאומיות הגויים) כדי להחליפה בשלמה, ואילו לאומיות ישראל כבר הגיעה לשלמותה.
שמה	אהבת אומתנו אינה מונעת מאתנו לבקרה, אך גם אחרי הביקורת נקיים הם מכל מום.
שמו	הדמיון הרואה בכל אחד מישראל הופעה אלוהית, הוא תולדת הניצוץ הנבואי, ולכן הסותר לועו של ישראל כסותר לוע השכינה.
שמז	ההבדל בין נשמת ישראל לנשמת העמים גדול מההבדל בין נפש האדם לנפש הבהמה, שכן הוא איכותי ולא כמותי.
שמח	השקפת העולם השלמה שבעתיד, הנה פיתוח של אמונת ישראל שבהווה, שההמון באמונתו הטבעית, ונבוני הלב, טועמים ממנה.
שמט	חירות הנשמה ההוגה באה מִזיקהּ הפנימי, המתלבה מאור התורה הבאה מבחוץ – כל זמן שהיא נותנת לו מקום.
שנ	ידיעת הרע מדביקה את היודע ברעתה, ורק יחידי סגולה מוציאים ממנה טוב, בזהירות רבה.
שנא	כשההכרה והרצון מעורבים זה בזה, הכרת הרע (נגיעה) מביאה לרצון רע (אכילה), ולכן דווקא האישה גרמה לחטא עץ הדעת.
שנב	את האופי העצמי, הפרטי והכללי, אי-אפשר לדעת, וכל המעשים וסיבותיהם הנם השערות איך לכוון אליו.
שנג	אדם צריך להוקיר את שמו הטוב, ואם חושב ששמו למעלה מערכו, יתלה אותו בסגולת נשמתו וישתדל להוציאו אל הפועל.
שנד	סם החיים של ישראל, המשמרם בגלות שלא יכלו ככל העמים, עתיד להאיר לכל העולם.
שנה	יש עבודה זרה המזהמת את האמונה, וישנה המתיימרת להיות רק הנהגה משפטית, ואורו של משיח יגלה שגם משפטי הגויים זקוקים לתורה.
שנו	שנאת העמים לישראל נובעת מתביעתם המוסרית המצרה את הנפש הברברית, אך בעתיד ייוודע לכל שישראל משפיעים עונג.
שנז	התורה היא הברקה תדירית של אותיות הנשמה, והמצוות מגלות את עצמותה הקבועה, וחיבורן מיישב הכל בצורה קבועה ומזהרת.
שנח	איכות השקפת העולם של האדם תלויה במידותיו, ולכן אינו יכול להעריך את הגדולים ממנו, ואת המידות הקטנות בכמות וגדולות באיכות.
שנט	האור שבנשמה, והאור שבתורה, והאור שבידיעת העולם, מתאחדים באדם לשלהבת בעלת גוונים רבים.
שס	חטאים שאין בידו לתקנם – יסיח דעתו מהם.
שסא	המחשבות הצומחות בדרך ישרה הן היסוד להרחבתן השכלית, וישרות זו תלויה במעמדו המוסרי, השכלי והתורני, של האדם.
שסב	לפעמים שנאת חכמות החול נובעת משנאת התורה והחכמה, שהודחקה מפני יראת העונש.
שסג	צריך להתגבר על הפחד והעצבות המתפרצים בזמן העיסוק בעיונים האלוהיים, על-ידי הכרה בשמחה הבאה מכך.
שסד	בארץ ישראל אפשר להשיג את קדושת הגוף הישראלי, שאין צריך להילחם בו, אלא להטעימו מחיי הקודש של הארץ.
שסה	בארץ ישראל מתבטלת הנשמה הפרטית מפני הנשמה הכללית, וזו פועלת גם בלי הכרה בה, אך מתרחבת לפי ההכרה והרצון.
שסו	הפרישות מחיי השעה הנה הנהגה של גלות, ואילו בארץ ישראל בזמן הגאולה – בניין החול מחזק את הקודש.
שסז	הצדיקים מבסמים את כל הנשמות על-ידי התערבותם הסגולית והשכלית עם ישראל ועם כל היצור, על-ידי אווירה של ארץ ישראל.